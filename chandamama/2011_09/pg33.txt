अलसः गर्दभः - सृष्टी-शेषाद्री

कस्मिन्नपि ग्रामे गङ्गदीनः नाम मनुष्यः प्रतिवसति स्म। सः नैकान् व्यवसायान् करोति स्म। सः उद्यमशीलः आसीत्। अर्जितस्य धनस्य परिपालने अपि सः कुशलः आसीत्। एतैः एव तस्य सद्गुणैः सः धनसम्पन्नः अभवत् ।

तस्य समीपे कतिचन गर्दभाः आसन्। सः स्वस्य विविधेषु व्यवसायेषु भारवहनार्थं तेषाम् उपयोगं करोति स्म।

तेषु एकः गर्दभः अतीव अलसः आसीत्। उद्यमः तस्मै सर्वथा न अरोचत। न केवलं सः स्वयं कार्यं वर्जयति अपि तु अन्यान् अपि कार्यपराङ्मुखान् करोति स्म।

गङ्गदीनः प्रतिदिनं तस्य क्षेत्रात् तृणं लुनाति स्म। तच्च तृणं सः गर्दभैः वाहयति स्म। ग्रामे तस्य तृणस्य विक्रयणेन सः धनं सम्पादयति स्म। अयम् अलसः गर्दभः अपि एतत् तृणं वहति स्म। सः प्रतिदिनः तस्य सहकारिभ्यः कथयति स्म, "अहो दुष्करम् इदं कार्यम् ! प्रतिदिनम् एतस्य भारस्य वहनेन अहं मृतप्रायः इव भवामि । यदि स्वामी किमपि अन्यत् कार्यं दद्यात् तर्हि सुखं भवेत्" इति। तत् श्रुत्वा गङ्गदीनः तं गर्दभं काष्ठसङ्ग्रहणव्यवसाये न्ययोजयत्।

सप्ताहः अतीतः। सः अलसः गर्दभः तस्य सहकारिणः दुःखेन अपृच्छत्, "इदं कार्य तु दुष्करतरम् ! एतादृशं कार्यं कुर्वन् नाहं ध्रिये। कथं यूयम् एतावन्तं भारं प्रतिदिनं वोढुं शक्नुथ?" इति।

कस्मिंश्चित् दिने सः पुनरपि आलस्येन अवदत्, "मम स्वामी मह्यं किमपि अन्यत् कार्यं दद्यात् चेत् वरम्। नाहम् एतं भारं वोढुं समर्थः" इति।

तत् श्रुत्वा तस्य स्वामी तं सिकतानां व्यवसाये न्ययोजयत्। तदपि कर्तुम् अनिच्छता गर्दभेन तस्य सहकारिणः उक्ताः, "हन्त ! एतावतः भारस्य वहनम् अशक्यं मत्कृते। कथं भवन्तः एतावन्तं भारं वहन्ति? अयं भारः सकृत् ऊढः चेत् आसप्ताहं दुनोति मम शरीरम्" इति।

तदपि कार्यम् असहमानः सः कदाचित् पुनरपि आलस्येन अवदत्, "यदि अस्माकं स्वामी माम् अन्यस्मिन् कार्ये नियोजयेत् तर्ह्येव वरम्" इति।

तस्य पार्श्वे स्थितः गर्दभः सभयम् इव अवदत्, "मित्र मा एवम् उच्चैः वद। यदि आवयोः स्वामी एतत् शृणुयात् तर्हि त्वया सह मामपि अन्यस्मिन् व्यवसाये नियोजयेत् सः" इति।

"भवतु तथा। तत्र वा इतः उत्तमा परिस्थितिः स्यात्" इति अलसः गर्दभः मुग्धतया अवदत्। तस्य सहकारी गर्दभः शनैरेव अपृच्छत्, "तस्य इतरः, चरमः च व्यवसायः कः इति किं जानासि त्वम्?" इति।

"न खलु" इत्यवदत् सः अलसः गर्दभः। "सः व्यवसायः अस्ति मांसस्य त्वचः च विक्रयणम्। सः अलसान् अनुपयुक्तान् च गर्दभान् हत्वा तेषां त्वग्मांसौ विक्रीणीते" इति अवदत् तस्य सहकारी गर्दभः।

एतावता एव सः अलसः गर्दभः तस्य आलस्यं सर्वथा व्यस्मरत्। तदा प्रभृति सः महता परिश्रमेण समीचीनतया च कार्यम् अकरोत्।