दानशीलस्य स्वप्नः

पूर्वं महाराजः वीरवर्मा अवन्तीदेशं पालयन् आसीत्। तस्य आप्तसहायकस्थाने योग्यः कश्चन मन्त्री आवश्यकः आसीत्। महाराजस्य पूर्वतनः आप्तसहायकः जयानन्दः वृद्धः। सः जयानन्दः अस्वस्थः इति कारणात् तत् आप्तसहायकस्थानं रिक्तम् आसीत्।

जयानन्दः बुद्धिमान् आसीत्। उत्तमरीत्या कार्यनिर्वहणं करोति स्म सः। दूरदृष्टिः अपि तस्मिन् विशेषतः आसीत्। अतः तादृशः एव, नियोजनीयः इति महाराजस्य इच्छा। किन्तु तादृशस्य अन्वेषणं कथम् इति न जानाति सः।

एकस्मिन् दिने राजा प्रधानमन्त्रिणं सुबुद्धिम् आहूय एतं विषयम् उपस्थापितवान्।

एतत् श्रुत्वा सुबुद्धिः महाराजम् उक्तवान् — ‘‘महाराज! देशे ये राजनीतिशास्त्रम्, अर्थशास्त्रं, न्यायशास्त्रं च अभ्यस्तयन्तः तान् आह्वयाम। शास्त्रविषये तेषां परीक्षां करवाम। तेषु यः प्रतिभावान् भवति तस्य चयनं करवाम। अनन्तरम् अस्वस्थस्य जयानन्दस्य अभिप्रायानुसारं कञ्चित् आप्तमन्त्रिस्थाने नियोजयाम चेत् उत्तमं भवति’’ इति।

एषः एव उत्तमः उपायः इति राजा चिन्तितवान्। मन्त्री सुबुद्धिः शीघ्रातिशीघ्रम् एतस्मिन् विषये आवश्यकाः योग्याः सूचनाः च लेखयित्वा सडिण्डिमघोषं देशे सर्वत्र प्रचारं कृतवान्। एतां वार्तां श्रुत्वा देशस्य सर्वेभ्यः अपि विद्यावन्तः अनेके युवकाः आगतवन्तः। शास्त्रविषये तेषां परीक्षा कृता। परीक्षायां जयः विजयः च उत्तीर्णौ। तौ द्वौ अपि समानौ।

अतः सुबुद्धिः तौ जयानन्दसमीपं नीत्वा प्रवृत्तं सर्वम् उक्तवान्।

तत् श्रुत्वा जयानन्दः- ‘‘महाराजस्य आप्तमन्त्री यः भवति सः शास्त्रेषु पारङ्गतः भवति चेत् न पर्याप्तम्। क्लिष्टाः समस्याः अपि उपायेन परिहर्तुं समर्थः भवेत् सः। शास्त्रेषु पारङ्गतयोः एतयोः द्वयोर्मध्ये आप्तमन्त्रिस्थाने स्थातुं कः योग्यः इति अनया अन्तिमपरीक्षया ज्ञायते’’ इति उक्त्वा कथं परीक्षा करणीया इति सुबुद्धिं विस्तरेण बोधितवान्।

जयानन्दस्य सूचनानुसारं सुबुद्धिः जयं विजयं च आहूय किञ्चित्कालं वार्तालापं कर्तुम् आरब्धवान्। वार्तालापमध्ये यदा मैत्रीविषयः आगतः तदा सुबुद्धिः वेदनायुक्तस्वरेण उक्तवान्- ‘‘सद्यः एव मम स्नेहितः कश्चित् विषादस्य परिणामतः मृतः अभवत्। तं विषयं भवतोः समीपे वदामि। भवद्भ्यामपि तत् श्रोतव्यमेव’’ इति। युवकौ तु श्रद्धया शृण्वन्तौ आस्ताम्।

सुबुद्धिः स्वस्नेहितस्य विषये एवम् उक्तवान्- ‘‘मम स्नेहितस्य नाम दानशीलः इति। वयसा वृद्धस्य तस्य हृदयवेदना अपि आसीत्। एकस्यां रात्रौ निद्रायां दानशीलः भयङ्करं स्वप्नं दृष्टवान्। स्वप्ने सः कस्मिंश्चित् अरण्ये अटन् मार्गभ्रष्टः जातः। सर्वत्र वृक्षाः सस्यानि गुल्माः च। तन्मध्ये मार्गं ज्ञातुम् अशक्तः दानशीलः मध्ये मध्ये स्खलन् कथमपि किञ्चित् अग्रे गत्वा एकं विशालप्रदेशं प्राप्तवान्। आकाशे नक्षत्राणि विद्योतन्ते स्म। तस्मिन् मन्दप्रकाशे दानशीलः एकं चतुष्पथं दृष्टवान्। एकेन मार्गेण अग्रे गतवान्। ततोऽपि अग्रे सस्यानि गुल्माश्च बहवः आसन्। अतः मार्गः एव न दृश्यते स्म। तत्र केचन सिंहाः अटन्ति स्म। एकः सिंहः दानशीलं दृष्ट्वा भयङ्करं गर्जन् तस्य समीपमेव आगन्तुम् उद्युक्तः।

दानशीलः भयात् शिलाकण्टकानि अपि अविगणय्य यथा आगतवान् तथैव धावित्वा चतुष्पथं प्राप्तवान्। तत्र कुत्रापि सिंहस्य चिह्नपि न दृष्टम्। किञ्चित् श्रमपरिहारं कुर्वन् द्वितीयमार्गम् आश्रित्य गन्तुम् आरब्धवान् दानशीलः। अनतिदूरे एव कश्चन प्रकाशः एतस्य दिशि एव आगच्छन् आसीत्। दानशीलः एकस्य गुल्मस्य पृष्ठतः स्थित्वा प्रकाशं दृष्टवान्। सः प्रदेशः पूर्णतया वल्मीकमयः आसीत्। तेषाम् उपरि कालसर्पाः उपविश्य फणाः चालयन्तः आसन्। फणासु विद्यमानानां मणीनाम् एव प्रकाशः तत्र आसीत्। आगतः प्रकाशः अपि कस्यचन सर्पस्य मणिः एव।

आश्चर्येण पश्यन्तं दानशीलं वल्मीकेषु विद्यमानः कश्चन नागराजसदृशः सर्पः दृष्टवान् एव। सः झटिति फूत्कुर्वन् दानशीलस्य समीपमेव आगतवान्। भीतः दानशीलः वेगेन धावन् पुनरपि चतुष्पथमेव गत्वा स्थितवान्। अनन्तरं दानशीलः तृतीयं मार्गम् आश्रित्य गतवान्। एवं गच्छन् एकं पर्वतं प्राप्तवान् सः। ततः अग्रे गन्तुं मार्गः न दृश्यते स्म। तत्र सर्वत्र मानवानां कपालानि आस्थीनि च आसन्। ततः प्रतिगन्तुं प्रवृत्तः दानशीलः। तवति काले भयङ्कराकारः राक्षसः विकृतं स्वरं कुर्वन् आगतवान् एव। दानशीलः पुनरपि आक्रन्दनं कुर्वन् धावित्वा चतुष्पथं प्राप्तवान्।

किन्तु राक्षसः अपि हुँकुर्वन् दानशीलम् अनुसृत्य एव आगतवान्। एतत् दृष्ट्वा भीतः दानशीलः चतुर्थं मार्गमाश्रित्य धावितुम् उद्युक्तः। एवं धावन् सः एकं पर्वतम् आरुह्य शिखरपर्यन्तं गतवान्। इतोऽपि अग्रे गन्तुं मार्गः न आसीत्। अपि तु गम्भीरः कन्दरः आसीत्। पृष्ठतः राक्षसः आगच्छन् अस्ति। भीत्या कम्पमानः दानशीलः गभीरं कन्दरं पश्यन् आसीत्। तदा कम्पनकारणतः पादस्य अधः विद्यमाना शिला स्खलिता अभवत्। दानशीलः उच्चैः आक्रन्दनं कुर्वन् कन्दरे पतितः" इति।
सुबुद्धिः एवम् उक्त्वा जयविजयौ पश्यन् पुनः उक्तवान्- "कीदृशः भयङ्करः स्वप्नः ! हृदयवेदनापीडितः मम स्नेहितः स्वप्नतः जागरणं प्राप्य अनुक्षणं हृदयस्तम्भनेन मृतः अभवत्" इति।
तदा जयः महता दुःखेन उक्तवान्- "स्वप्ने यत् दृश्यते तस्य शरीरस्य च सम्बन्धः अस्ति इति मानसशास्त्रात् ज्ञातवान् अस्मि । दानशीलस्य चतुर्वारं प्राणभीतिः जाता। प्रथममेव हृदयवेदनया पीड्यमानः आसीत् सः। अनन्तरं तादृशं घोरं स्वप्नं दृष्टवतः तस्य हृदयक्रिया स्थगिता जाता। सः मृतः तदर्थम् मम अतीव दुःखं भवति" इति।

सुबुद्धिः शिरः चालयन् विजयं दृष्टवान्। विजयः मन्दहासपूर्वकम् उक्तवान्- "क्षम्यताम्,
मन्त्रीवर्य, भवता उक्तं सर्वं कल्पितम् एव" इति ।

मन्त्री कोपेन "कथं कल्पिता कथा इति वदति भवान् ? प्रमाणं किमपि अस्ति वा?" इति पृष्टवान्।
तदा विजयः सविनयम् उक्तवान्- "भवतः स्नेहितस्य दानशीलस्य स्वप्नतः यदा जागरणम् जातं तदा एव सः यदि मृतः स्यात् तर्हि तस्य स्वप्नस्य विचारं भवान् कथं ज्ञातवान् स्यात् ? ज्ञातुम् अवकाशः एव नास्ति किल!" इति।

विजयस्य युक्तियुक्तं चिन्तनं दृष्टवतः सुबुद्धेः महान् सन्तोषः जातः । सः विजयम् अभिनन्द्य तस्मिन् एव दिने तं महाराजस्य आप्तसाहायकत्वेन नियुक्तवान्। योग्यस्य साहायकस्य प्राप्त्या राजा नितरां सन्तुष्टः अभवत्। योग्यस्य उपायनस्य दानेन सुबुद्धिं सत्कृतवान् सः ।