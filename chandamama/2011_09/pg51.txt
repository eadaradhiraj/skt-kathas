हरितगणेशः

त्रिभ्यः वर्षेभ्यः पूर्वं पर्यावरणसमितिः प्रतिशालं पर्यावरणस्य रक्षणविषये जागरूकतानिर्माणार्थं छात्राणां पर्यावरणगणं निर्मितवती। प्रत्येकं शालायाः पर्यावरणगणे १५ सदस्याः आसन्। प्रतिवर्षं पर्यावरणगणानाम् अन्तरशालेयस्पर्धाः भवन्ति स्म।

प्रतापः नाम कश्चन दशवर्षीयः बालः। तस्मै एषा योजना अतीव अरोचत। प्रतापः टागोरशालायाः छात्रः। एतस्मिन् वर्षे एतत् पारितोषिकं स्वस्य शालायै जेतव्यम् इति प्रतापस्य मनीषा। सः स्वस्य विचारान् मित्राय सोमेशाय अकथयत्, “अस्मिन् वर्षे अस्माकं छात्रगणस्य सदस्याः प्रथमं पारितोषिकं लब्धुं दृढसङ्कल्पाः सन्ति।”

सोमेशः मित्रस्य स्कन्धे मन्दं चपेटिकां दत्वा तम् अस्मारयत्, “प्रताप, मम शालायाः काकतिया विद्यालयस्य छात्रगणसदस्यानां क्षमताविषये अन्यथा न चिन्तयतु।” सोमेशस्य वाक्यं श्रुत्वा प्रतापः किञ्चिदपि हतोत्साहः न जातः। सः अवदत्, “अद्यैव अस्माकं शिक्षिका एकां कविताम् अपाठयत्।”

सोमेशः अपि उत्सुकतया अवदत्, “यदि भवते अरोचत तर्हि नूनं सा कविता उत्तमा भवेत्। मह्यमपि कथयतु।”

    “जनाः त्रिधा भवन्ति। ये विघ्नभयेन कार्यस्य आरम्भम् एव न कुर्वते ते खलु नीचाः। मध्यमजनाः विघ्नेन आहते सति कार्यम् अर्धमेव त्यजन्ति।”

परन्तु ये उत्तमाः भवन्ति ते पुनः पुनः प्रतिहन्यमानाः अपि प्रारब्धं कार्यं न परित्यजन्ति, स्वस्य ध्येयं साध्नुवन्ति एव। इति अस्माकं शिक्षिकया पाठितायाः कवितायाः अर्थः। अहमपि तृतीयं पन्थानम् अनुसरामि इति निश्चयं कृतवान्" इति अवदत् प्रतापः।

अचिरादेव तद्दिनं समायातं परिसरे विद्यमानानां विभिन्नशालानां छात्राः पर्यावरणदिनं सम्पादयितुं सम्मिलिताः। कार्यक्रमस्य प्रमुखातिथिः तस्य विभागस्य महापालिका आयुक्तः आसीत्। "अद्य वयं सर्वे अस्मिन् शुभदिवसे छात्रगणसदस्यानाम् अभिनन्दनार्थं समागताः। एतैः छात्रैः पर्यावरणरक्षणविषये संवर्धनविषये च महत् योगदानं कृतमस्ति। टागोरशालायाः छात्रगणस्य सदस्यं प्रतापम् अहं मञ्चम् आगन्तुं निमन्त्रयामि। सः आगत्य प्रथमं पारितोषिकं स्वीकरोतु।" एतां घोषणां श्रुत्वा सर्वैः आनन्देन करताडनं कृतम्।

"अत्र पश्यन्तु, एनं हरितं गणेशम्। प्रतापः तस्य गणसदस्याः च हरितगणेशस्य निर्माणार्थं विशेषतया अभिनन्दनार्हाः। हरितगणेशः केवलं मृत्तिकानिर्मितः इति तस्य वैशिष्ट्यं न। अपि तु तत्र उपयुक्ताः वर्णाः अपि नैसर्गिकाः। यथा वर्णलेपनार्थम् प्रयुक्तः हरितवर्णः निम्बवृक्षस्य पर्णेभ्यः निष्पीडितः आसीत्। गणेशप्रतिमायाः उपरि विद्यमानं छत्रमपि वंशनिर्मितम्। गणेशचतुर्थ्याः पूर्वं दिनद्वयम् एताः मूर्तयः विक्रयणार्थम् उपलब्धाः आसन्। एताः प्रतिमाः दृष्ट्वा अहम् अतीव प्रभावितः। यतः यदा एताः मूर्तयः उत्सवस्य अन्ते सरसि अथवा पल्वलजले निमज्जिताः भवन्ति तदा ताः जलप्रदूषणकारणं न भविष्यन्ति। प्रत्युत निम्बपर्णरसकारणात् जलं कीटकमुक्तं भविष्यति। तथा च अतीव अल्पमूल्येन एतासां मूर्तीनां विक्रयः क्रीयते स्म। प्रायः द्विशतं मूर्तयः विक्रयणार्थम् आसन्। परन्तु केवलम् अर्धघण्टाभ्यन्तरे ताः सर्वाः प्रतिमाः विक्रीताः।"

"अहम् एतं बालकम् अत्र आह्वयम् अपृच्छं च किमर्थं सः अल्पमूल्येन प्रतिमानां विक्रयणं करोति इति। अग्रे किम् अभवत् इति प्रतापः स्वयमेव वदिष्यति" इति मन्दं हसन् अवदत् महापालिका आयुक्तः।

प्रतापः विनम्रतया अभिवादनं कृतवान्। सः अवदत्, "प्रतिवर्षं मया निरीक्षणं कृतं यद् सरसि गणेशविसर्जनानन्तरं जलं कलूषितं भवति तेन दुर्गन्धः जायते। मूर्तीनां वर्णलेपनार्थं प्रयुक्ताः कृत्रिमवर्णाः विषमयाः भवन्ति। तेन जले विद्यमानानां मत्स्यानां जीवितहानिः महता प्रमाणेन भवति। तद् दृष्ट्वा मम मनः अदूयत। अहम् आयुक्तमहोदयम् अपि अवदं यद् तदा एव पर्यावरणार्थम् अहानिकारकाः प्रतिमाः निर्मातव्याः इति मया निर्णीतम् अस्ति। मम शालायाः छात्रगणसदस्यानां साहाय्येन एव एतत् कार्यमहं निरवर्तयम्। पर्यावरणरक्षणाय प्रेरितः अस्माकं गणः स्थानिक-सरसः अपि स्वच्छताम् अकरोत्।

विसर्जनानन्तरं द्वितीये एव दिने सरसः शुष्कपर्णानि फलानि अस्माकं गणेन चितानि। शालायाः पृष्ठभागे प्राङ्गणे गर्तं कृत्वा तत्र सर्वम् अवकरं स्थापयित्वा शालायाः उद्यानस्य कृते नैसर्गिकं खादम् अकुर्म। अनन्तरं सः गर्तः सम्यक्तया पिहितः। अस्माकं कुटुम्बजनैः अपि गणेशोत्सवप्रसङ्गे हरितगणेशमूर्तिः एव पूजिताः। तेन वयं सर्वे अपि अतीव सन्तुष्टाः। काले काले योग्यसूचनाः कृत्वा हरितगणेशनिर्माणस्य प्रकल्पः सफलीकृतः अतः अस्माकं हस्तकलाशिक्षकाय मनःपूर्वान् धन्यवादान् वितरामि।"

अनन्तरं कार्यक्रमस्य अन्ते महापालिका-आयुक्तात् प्रतापः रजतचषकं पारितोषिकरूपेण प्राप्तवान्। पुनरेकवारं सर्वे करताडनं कृत्वा प्रतापम् अभ्यनन्दन्।
