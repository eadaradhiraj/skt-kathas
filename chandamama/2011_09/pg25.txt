पञ्चतन्त्रकथा

धूर्तस्य कथा

कोसलदेशस्य राजधान्याम् अयोध्यायाम् आसीत् एकः राजा सुरधः नाम। नैके राजानः तस्य माण्डलिकरुपेण अवर्तन्त।

एकदा वनविभागस्य कश्चन अधिकारी राजधानीं प्राप्य राजानम् एवम् अब्रवीत्, “महाराज, वर्तते विद्यकः नाम कश्चित् विद्रोही। नेतरि तस्मिन् सर्वाः वन्यज्ञातयः विद्रोहं कर्तुं सिद्धाः। नाहं समर्थः तेषां विद्रोहं दमयितुम्, अतः अस्मिन् विषये भवानेव किमपि करोतु।”

एतद् ज्ञात्वा राजा अपि विद्रोहिणां दमनं कृत्वा तेषां दण्डनार्थं स्वस्य प्रज्ञाशालिनं मन्त्रिणं बलभद्रं नियुक्तवान्।

गतवति बलभद्रे ग्रीष्मर्तोः अन्तिमे दिने कश्चन दिगम्बरः संन्यासी अयोध्यायां समायातः। सर्वेषां होरापत्राणि कृत्वा भविष्यकथनम्, शकुनानां सङ्केतफलकथनं, शुभमुहूर्तानां कथनं, गुप्तनामानां कथनम् इत्यादिभिः अचिरादेव नगरवासिषु सः मान्यतां प्राप्तवान्।

संन्यासिनः विषये नैकाः कथाः राज्ञः अपि श्रुतिपथमायाताः। तस्य मनसि एताः वार्ताः महत्कौतूहलम् अजनयन्। स्वप्रासादे तं संन्यासिनं निमन्त्र्य सः पृष्टवान्, “महानुभाव, अन्यस्य मनसि विद्यमानान् भावान् वक्तुं शक्नोति भवान् इति मया यद् श्रुतं अपि तद् सत्यम्?”

“यत्र यत्र मया यद् यद् कृतं तद्विषये ज्ञात्वा स्वयमेव ज्ञास्यति भवान् मम सिद्धिविषये”। एवं प्रकारेण संन्यासी राजानं

स्वस्य परिचयं कारितवान् । तेन राजा चकितः जातः ।
राजा संन्यासिनः कृते स्वस्य प्रासादे एव निवासार्थं मठं प्रदत्तवान्। तथा च प्रतिदिनं तस्य मुखात् उपदेशामृतम् अपि श्रुतवान् ।

एकस्मिन् दिने सायङ्काले संन्यासी राजप्रासादम् आगत्य अवदत् "राजन्, एकां शुभवार्ता श्रावयितुम् इच्छामि। अद्य विविधदेवताभिः अनुरोधे कृते सति अहं भौतिकदेहेन मठं त्यक्त्वा सूक्ष्मदेहेन साक्षात् स्वर्गं गतवान्।

किञ्चित्कालात्पूर्वमेव प्रत्यागत्य अहं पुनः स्वशरीरं प्रविष्टवान् अस्मि । स्वर्गस्थसुरैः अत्रभवतः कुशलं पृष्टम्।"

एतां वार्ता श्रुत्वा राजा आश्चर्यमुग्धः भूत्वा पृष्टवान् "महात्मन् ! परन्तु कथं स्वर्लोकं प्राप्तः भवान् ?"

"महाराज ! मत्कृते स्वर्गगमनं क्रीडा इव सहजम्। स्वर्गं प्रति गमनागमनं तु नित्यं प्रवर्तते एव।" इति संन्यासिना उत्तरं दत्तम् ।

संन्यासिनः शक्तिप्रदर्शनं बहुवारं राजा अनुभूतवान् आसीत् तथा तेन कृतानां चमत्काराणां विषये श्रवणेन स्वस्य मुग्धतया च स्वर्गगमनवार्तायां झटिति राजा विश्वासं कृतवान् । तस्मात् दिनात् आरभ्य राजा राजकार्ये रूचि न दर्शितवान्। राज्ञयाः अपि उपेक्षां कृतवान्। केवलं संन्यासिनः सन्निधम् उपविश्य स्वर्गलोकस्य वार्ताश्रवणे मग्नः भवति स्म। राज्ञः एतेन व्यवहारेण राजपरिवारस्य अवस्था कष्टमयी जाता।
अत्रान्तरे वन्यज्ञातीनां विद्रोहं दमयित्वा बलभद्रः अपि अयोध्यां प्रतिनिवर्तितवान् । राजधानीं प्रत्यागत्य एव सः अजानात् यत् राजा सर्वथा संन्यासिनः अधीनः जातः अस्ति। न राजसभां गच्छति न वा मन्त्रिभिः सह परामृशति । बलभद्रः साक्षात् राजप्रासादं गतवान् । निर्मनुष्या आसीत् राजसभा। प्रासादे एकस्मिन् प्रकोष्ठे राजा तथा संन्यासी एकान्ते उपविष्टौ तेन दृष्टौ। तस्मिन् समये राज्ञः कर्णे संन्यासी कामपि गुप्तवार्ता श्रावयन्नासीत् । राजा अपि प्रफुल्लवदनः अवधानेन संन्यासिनः वार्ता श्रुण्वन् आसीत् ।

प्रथमदृष्टिक्षेपे एव मन्त्री सर्वम् अभिज्ञातवान् । महाराजस्य पुरतः साष्टाङ्ग प्रणिपत्य सः अवदत्, "जयतु जयतु महाराज!" राजा बलभद्रं विद्रोहविषये किमपि न अपृच्छत् प्रत्युत एतद् पृष्टवान् "मन्त्रिवर ! किं भवान् एतं महापुरुषं जानाति ?"

"कः वराकः एतं महात्मानं न जानीयात् ? नैके महापुरुषाः अपि अस्य शिष्याः जाताः सन्ति। एतस्य लीलया स्वर्गगमनविषये अपि मया श्रुतम् अस्ति। किमेतद् वास्तविकम्?"

"निःसंशयमिदम्" इति राज्ञा उक्तम्। मन्त्रिणः मुखात् स्वस्य प्रशंसां श्रुत्वा अतिमात्रं प्रफुल्लः संन्यासी। स्वस्य विषये मन्त्रिणः मनसि इतोऽप्यधिकम् आदरं जनयितुमवदत्, "यदि स्यात् कौतुहलं मन्त्रिमहोदयस्य मनसि अस्मिन् विषये तर्हि स्वयमेव अनुभवतु सः तद्" एवम् उक्त्वा मठं प्रविश्य सः अन्तस्तात् द्वारि अर्गलं स्थापितवान् । किञ्चित्कालानन्तरं मन्त्री राजानम्
अपृच्छत्, "अयं महात्मा स्वर्गात् कदा प्रत्यागच्छति?"

"किमर्थम् इयं त्वरा ? स्वामी तु भौतिकदेहं मठे परित्यज्य सूक्ष्मदेहेन स्वर्गं गतवान् अस्ति।" इति राजा अवदत् ।

"यदि एतद् सत्यं तर्हि अग्निना सह इन्धनम् आनाययतु। मठमिदम् अग्निसात् करिष्यामि" इति मन्त्रिणा सूचितम्।

"किमर्थम् अयं व्यवहारः ? राजा आश्चर्येण पृष्ट्वान्।

"महाराज ! किं भवान् इदं प्रश्नं पृच्छति ? काष्ठसमम् इदं भौतिकशरीरं यद्यपि नष्टं भवति तथापि सूक्ष्मशरीरेणैव अत्र राजप्रासादे भवतः समीपे आगच्छति साधुवर्यः। तेन तस्य कीर्तिपरिमलः समग्रे विश्वे प्रसरेत् । अस्मिन् विषये अहं नागकुमारस्य एकां कथां भवते कथयामि।" इति उक्त्वा मन्त्री तां कथां कथयितुम् आरब्धवान्।
(अनुवर्तते)