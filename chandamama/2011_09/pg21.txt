पराजितः पणः

​ग्रामे सर्वे जनाः तस्मै वीरः इति आह्वयन्ति स्म। कष्टप्रदमपि कार्यं सः उद्वेगेन विना करोति स्म। सः लघुबालकैः सह अपि उदारतया वदति स्म। यद्यपि नैके जनाः तस्मै समानं प्रश्नं पुनः पुनः पृच्छन्ति स्म तथापि सः तान् तदेव उत्तरं पुनः पुनः उद्वेगम् अदर्शयित्वा वदति स्म। वीरः कदापि क्रोधं न दर्शयति स्म न वा क्रोधस्य आटोपम्।

​ग्रामीणाः विविधानि विपरीतानि कार्याणि कर्तुं तस्मै वदन्ति स्म तदर्थं च अन्नं वा धनं वा, यद् ते योग्यमिति चिन्तयन्ति तत् तस्मै यच्छन्ति स्म। तेन एव सः उपजीविकां करोति स्म। वीरस्य पत्नी एतेन उद्विग्ना भवति स्म। वीरस्य उपजीविकायाः मार्गः तस्यै न रोचते स्म। 'दिवानिशं बहु कष्टं कृत्वा अपि वीरः तस्य योग्यतानुसारं धनं न प्राप्नोति' इति तस्याः मतम् आसीत्। वीरस्य पत्नी शीघ्रकोपशीला प्रत्युत वीरः शान्तताप्रियः।

​सा पतिम् अवदत्, "भवान् जनद्वयस्य कार्यं करोति। किन्तु एकस्य जनस्य आयस्यापि अपेक्षया न्यूनं धनं भवान् प्राप्नोति। अस्माकं बालकाः वयसा वर्धन्ते। भवतः आयः कुटुम्बस्य आवश्यकताः पूरयितुं न पर्याप्तः।" वीरः तां दृष्ट्वा स्मितं कृतवान्। सः तां गृहे स्थितं घटमेकं दर्शितवान् उक्तवान् च, "यद्यपि वयम् एतं घटं तडागतः सागरतः वा जलपूर्णं कुर्मः, तथापि तत्र समानमात्रया एव जलं भवति। घटस्य क्षमतायाः अपेक्षया अधिकं जलं तस्मिन् स्थापयितुं कथं शक्यते?" तस्य एतेन उत्तरेण सा अतीव क्रुद्धा अभवत्। 

तस्य हस्तात् सा घटं कर्षितवती, तस्य च मस्तके प्रहृतवती। तेन प्रहारेण तस्य मस्तके व्रणः जातः ततः रुधिरम् अस्रवत्। तथापि वीरः क्रुद्धः न अभवत् । यथा सदैव सः शान्तचित्तः तथा इदानीमपि शान्ततया सः व्रणस्य औषधोपचारम् अकरोत्। वीरस्य पत्नी तस्मै उष्णं यवागुं खादितुम् अयच्छत्।
वीरः पत्नीम् अवदत्, "पश्यतु, घटस्य कारणात् प्रहारं प्राप्नोमीति विधिलिखितम् आसीत्। ततः अहम् आत्मानं मोचयितुं न समर्थः।"

वीरस्य पत्नी किमपि वक्तुं न शक्तवती । सा कोपावेशवशात् पत्युः प्रहारस्य निमित्तमात्रा जाता इत्येतस्य दुःखम् अनुभूतवती।

तदानीम् एव ग्रामदूतः वीरस्य कृते ग्रामप्रमुखस्य सन्देशम् आनीतवान्। सः अवदत्, "मलजलनलिकानां खननं करणीयम्। ग्रामप्रमुखः मां भवन्तम् आनेतुं कथितवान्।" सद्यः एव मस्तके प्राप्तं व्रणम् अविगणय्य वीरः तत्कालमेव ग्रामप्रमुखं द्रष्टुं गतवान् ।

वीरस्य गृहे जातः एषः प्रसङ्गः राज्ञा अवलोकितः । जनानां चरितार्थं द्रष्टुं राजा वेषं परिवृत्य मन्त्रिणा सह राज्ये भ्रमणं करोति स्म। तस्मिन्नेव काले राजा बीरस्य गृहस्य समीपे आसीत् । वीरस्य गृहे यः प्रसङ्गः जातः तं दृष्ट्वा राजा आश्चर्यचकितः सञ्जातः । 'वीरस्य अतीव शान्तिप्रियता नाम व्यवहारे मूर्खता अस्ति' इति चिन्तितवान्।

'कस्य अपि सामान्यस्य निरामयस्य च पुरुषस्य तावती शान्तता सहनशीलता च भवेत् किम्?' इति चिन्तयन् राजा मन्त्रिणा सह ग्रामप्रमुखं द्रष्टुं गतवान्। ग्रामप्रमुखः जलनलिकाखननकार्यस्य पर्यवेक्षणं कुर्वन् स्थितः आसीत् सः च वीरेण सह अन्यान् कर्मकरान् कार्यार्थं सूचनाः करोति स्म।

ग्रामप्रमुखः राजानं तथा मन्त्रिणं न अभिज्ञातवान्। 'अहं भवते किं साहाय्यं करोमि इत्येव विचारयन् इव सः प्रश्नार्थकदृष्ट्या तौ पश्यति स्म। सामान्यजनः इव व्यवहरन् राजा ग्रामप्रमुखम् उक्तवान्, "अहं चिन्तयामि यत् वीरः उद्विग्नः, क्रुद्धः, श्रान्तः वा भवितुं न जानाति न वा कार्ये आलस्यं जानाति|

अतः सः अज्ञः, मूढः वा भवेत्। सामान्यः निरामयः पुरुषः कदापि तादृशम् आचरितुं न अर्हति। भवान् किं चिन्तयति?”

ग्रामप्रमुखः अवदत्, “सः न वा अज्ञः न वा मूर्खः। भवन्तौ परकीयौ अतः तस्य आचरणम् अयोग्यमिव ज्ञात्वा भवन्तौ तथा वदतः। वीरः कथं व्यवहारकुशलः अस्ति इति ज्ञातुं भवन्तौ अवसरं न प्राप्तवन्तौ।” राजा ग्रामप्रमुखः च विवादं प्रारब्धवन्तौ। तौ परस्परं पणं कृतवन्तौ। राजा उक्तवान् यत्, “यदि अहं वीरः मूर्खः इति सिद्धं न करोमि तर्हि अहं बहुव्ययं कृत्वा तं ग्रामं नूतनम् आधुनिकं विकसितं च करिष्यामि”।

पूर्वं ग्रामप्रमुखेण राजा न अभिज्ञातः। किन्तु इदानीं तेन क्षमायाचना कृता। ‘तेन सह पणः कृतः इत्येषः एव प्रमादः अभवत्’ इति सः अङ्गीकृतवान्।

किन्तु राजा स्मितहास्यं कृतवान्। “पणः तु पणः एव भवेत्” इति सः उक्तवान् अनन्तरं सः वीरं स्वीकृतवान् राजधानीं प्रति च मन्त्रिणा सह प्रस्थितवान्। तस्य प्रासादस्य पृष्ठतः विशाले प्राङ्गणे सः वीरं तण्डुलान् वप्तुम् आदिष्टवान्। प्रथमतः वीरः योग्यं बीजं न प्राप्तवान्। यदा सः योग्यं बीजं प्राप्तवान् तदा तस्य साहाय्यार्थं कर्मकराः न उपलब्धाः आसन्। तथापि वीरः एकाकी अतीव श्रमेण बीजानि उप्तवान्। सः कालान्तरेण क्षेत्राय जलं ददाति स्म। सः अनावश्यकं तृणं निष्कासयति स्म। अतीव कष्टेन सः तण्डूलानां कृषिकार्यं करोति स्म। कदाचित् जलं सस्यान् प्रति न प्राप्नोति स्म। तदा सः कूपात् जलं निष्कास्य स्वयं सस्येभ्यः जलं ददाति स्म। यदा तण्डूलानां सस्यं वर्धितं तस्मिन् तण्डूलधान्यं च पक्वं तदा राजा वीरम् आहूतवान्। राजा तम् उक्तवान्, “तत्कालमेव तण्डूलसस्यं निष्कासयतु। तस्मिन् स्थले कलायस्य सस्यं वर्धयतु। वयं तु अस्माकं राज्ये तण्डुलानाम् आधिक्यम् अनुभवामः।” एकमपि शब्दमनुच्चार्य वीरः क्षेत्रं प्रति गतवान्। तण्डूलानां सस्यं नष्टं कृतवान्। पुनः भूमिं कर्षितवान्। कलायबीजम् उप्तवान् । पुनः सः क्षेत्राय जलदानं प्रारब्धवान्। अनावश्यकानि तृणानि निष्कासितवान्। सर्वाणि कृषिकार्याणि यथायोग्यं यथाकालं च कृतवान्।

इदानीमपि राजा वीरस्य मुखे उद्विग्नतां क्रोधं वा न दृष्टवान्। राजा तस्य इतोऽपि परीक्षां कर्तुम् इच्छति स्म। सः सस्यानां पर्यवेक्षणाय आगतवान् उक्तवान् च, "अहं मुद्गस्य स्थाने कलायम् इति उक्तवान्।" राज्ञः मथितार्थं वीरः ज्ञातवान्। स्मितं कृत्वा सः कृषिकार्य प्रारब्धवान्। राजा अपेक्षते स्म यत् इदानीं वीरः उद्विग्नः भवेत्। किन्तु सः निराशः अभवत्।

वीरः कष्टान् अविगणय्य पुनः मुद्गसस्यानां वर्धनम् आरब्धवान्। पूर्वमिव तस्य मुखे स्मितं विलसति स्म। राजा वीरं पृष्टवान्, "शीघ्रतया वारं वारं सस्यपरितवर्तनम् उद्विग्नतायाः कारणं न भवति वा?"

वीरः स्मितं कृतवान् उक्तवान् च, "क्षम्यताम् महाराज। यदि तण्डूलसस्यानां सेवनम् अस्माकं विधिलिखितम् अभविष्यत् तर्हि तत् फलितम् अभविष्यत्। किन्तु तत् अस्माकं भाग्ये न आसीत्। अतः तत् न फलितम्। तेन एव कारणेन यद् वयं प्रारब्धवन्तः तस्य कलायसस्यस्य सा एव अवस्था अभवत् । इदानीं मुद्गसस्यस्य वर्धनं वयं कुर्मः किन्तु तस्य सेवनम् अस्माकं भाग्ये अस्ति वा इति न जाने।"

राजा तस्य सहनशीलतां दैवशरणतां च प्रशंसितवान्। स्ववचनानुसारं सः तस्य ग्रामम् आधुनिकं नूतनं च कृतवान्। वीरस्य कुटुम्बस्य सर्वाः आवश्यकताः पूर्णाः अकरोत् ।

वीरः राजानम् अवदत्, "देव, पश्यतु दैववशात् मम सस्यं मम कृते किं किं दातुं समर्थम् आसीत्।"
