विक्रमः वेतालः च - वचनानुसारी राजा

कृतनिश्चयानां शिरोमणिः राजा विक्रमार्कः वृक्षं प्रत्यागत्य शवं ततः अवतार्य स्वस्कन्धे आरोप्य यथापूर्वं निःशब्दतया श्मशानं प्रति प्रातिष्ठत। तावदेव प्रेते वर्तमानः वेतालः तम् एवम् अब्रवीत्, "भो राजन्, किं लक्ष्यं मनसि निधाय त्वया इदम् अशक्यं कार्यम् अङ्गीकृतं स्यात् इत्येतत्तु पीनः पुण्येन चिन्तयाम्यहम्। इयता कष्टेन साध्यं तल्लक्ष्यं सत्यमेव तव लाभाय कल्पेत इति मन्यसे किम्? यतो हि केचन मूढाः महान्ति कष्टानि सोढ्वा कौशलेन सम्पादितं यशः केषाञ्चन अवास्त्विकानां परिणामानां भयात् अनुपभुज्यैव परित्यजन्ति कस्यचिद् विदुषः याज्ञवल्क्यस्य कथां तुभ्यं कथयामि येन एतेभ्यः असीमायासेभ्यः निवृत्तिं प्राप्स्यसि।

अवन्त्याः राजा नयनकान्तः शौर्येण वचनपालनेन च महतीं कीर्तिम् अवाप्नोत्। न तु केवलं तस्य प्रजाः अपि तु तस्य प्रतिवेशिराजानः अपि तं स्तुवन्ति स्म। ‘वचनपरिपालको नृपः’ इत्याख्यां सः अगच्छत्।
कदाचित् मृगयार्थं गतस्य नयनकान्तस्य नयनयोः कश्चन सर्पः विषम् अवमत् येन राजा अन्धोऽभूत् दृष्टिं पुनः प्राप्तुं तेन नैकविधाः उपचाराः कारिताः परं केनापि उपायेन इष्टं न सिद्धम्। दृष्टिहीनतया राजा चिन्तागर्ते पतितः इव।

अन्तिमम् उपायं मत्वा ‘यः मां पुनरपि द्रष्टुं समर्थं कुर्यात् तस्मै लक्षसुवर्णनाणकानि दीयन्ते’ इति सः उदघोषयत्।

तथा याज्ञवल्क्यः नाम कश्चन विद्वान् तं द्रष्टुं समायातः। “मया बहूनि शास्त्राणि अधीत्य ‘नेत्रप्रदानम्’ इति काचन पद्धतिः भवतः दृष्टिलाभार्थम् अन्विष्टा। वर्तते। नैमिषारण्यं गत्वा तत्र औषधीः अन्विष्टाः मया। महता कष्टेन ताः प्राप्ताः। मासाभ्यन्तरे ताभिः ओषधीभिः अहं भवन्तं पुनरपि द्रष्टुं समर्थं करिष्ये। परं पारितोषिकरूपेण भवता लक्षनाणकानि न अपि तु भवद्राज्यस्य अर्धभागः दातव्यः।”

राजा नयनकान्तः चिरं यावत् मनसि समालोच्य अब्रवीत्, “अयि पण्डितवर, न, न मे राज्यार्धमपि मम दृष्टिशक्तेः अपेक्षया अधिकं माहात्म्यम् आवहति। यदि तव प्रयत्नेन पुनरपि द्रष्टुं शक्नोमि चेत् तुभ्यं सनिश्चयं राज्यार्धं प्रदीयते। तथापि तव कार्यार्थम् अत्यधिकं पारितोषिकम् इष्ट्वा असीमधाष्टर्यं प्रदर्शयता त्वया मम दृष्टि प्राप्तौ असत्याम् अत्याधिकाय कठोराय दण्डनाय सिद्धेन भाव्यम्।”
“भो राजन्, सिद्धोऽहं त्वया आज्ञप्तं दण्डमपि सोढुम्” याज्ञवल्क्यः प्रत्यवदत्।
“तर्हि एषः निश्चयः। यदि त्वं मां द्रष्टुं समर्थं करिष्यसि चेत् राज्यार्धं प्राप्स्यसि, नो चेत् तव शिरच्छेदो विधीयते” इत्यवदत् नयनकान्तः। याज्ञवल्क्यः तदमन्यत।
याज्ञवल्क्येन करिष्यमाणानाम् उपचाराणां वार्ता राज्ये सर्वत्र प्रसृता। प्रजाः सचिन्तमनसा परिणामान् परीक्षन्ते स्म।

कस्मिंश्चित् सुमुहूर्ते याज्ञवल्क्यः राजानं स्नापयत्। ततः विविधैः तैलैः सः राजसेवकेः राज्ञः शिरोमर्दनम् अकारयत्। तदनन्तरं सः राजानं कञ्चन रसम् अपाययत्। अन्ते च सः राज्ञः नयनयोः ओषधीलेपनं कृत्वा पट्टिकया नयने अबध्नात्।

अनन्तरं सप्ताहः अतीत:। कदाचित् नयनकान्तः याज्ञवल्क्यं स्वस्थानम् अनयत्। तत्र केचन ग्रामीणः आगत्य प्रार्थयन्, “राजराजेश्वर, कश्चन चित्रकः अस्मद्ग्रामं प्रविश्य भक्षयितुं जनान् हन्ति। कृपया भवता सः ग्राह्यः हन्तव्यः च” इति।
तदा नयनकान्तः याज्ञवल्क्यं तत्समीपमेव आसीनम् अपृच्छत्, “यदि अहं दृष्टिसामर्थ्यं प्राप्नोमि चेत् त्वं राज्यार्धस्य नृपत्वेन अभिषिक्तो भविष्यसि। तस्मात् अधुना आत्मानं राजानं भावयित्वा अस्याः समस्यायाः परिहारं वद।”
“तस्य कः विशेषः देव?” काश्चन शूरान् सैनिकान् वयं तं प्रति प्रेष्यामः। गुल्मवेषेण चित्रकः तैः प्रतीक्षणीयः। तेन आक्रमणे कृते च हन्तव्यः इति योजनां रचयामः।” इत्यवदत् याज्ञवल्क्यः। राजा तस्य सूचनां संस्तुत्य काश्चन सैनिकान् ग्रामं प्रेषयित्वा चित्रकम् अघातयत्।

तत्पश्चात् सप्ताहे अतीते यदा राजा पुनः आस्थानम् अगच्छत् तदा केचन धनिकाः तेन मेलितुम् आगताः। ते प्रार्थयन्, “स्वामिन्, कश्चन गौरवभैरवो नाम लुण्ठाकः अस्मद्धनं चोरयति। तस्मात् भीताः वयं निद्रां विनैव रात्रीः यापयामः। कृपया सः भवता गृहीत्वा कारागारे निक्षेपणीयः।”

राजा नयनकान्तः याज्ञवल्क्यम् अपृच्छत्, “अस्यां स्थितौ त्वं किं करिष्यसि?” याज्ञवल्क्यः प्रत्यवदत्, “देव, वयं काश्चन छद्मलुण्ठाकान् राज्ये सर्वत्र प्रेषयामः। तत्र चौर्यरताः ते गौरवभैरवस्य ध्यानम् आकर्षेयुः। सः तान् तस्य गणेन सह सम्मेलितुं प्रचोदयेत्। तदा वयम् अस्माकं स्पशान् नियोज्य तस्य अग्रिमचर्यकर्म जानीमः विनायासं च तं गृहीमः।” राजा पुनरपि याज्ञवल्क्यम् अब्रवीत्। 

याज्ञवल्क्यस्य योजनानुगुणं कस्यचिद् धनिकस्य गृहात् तद् धनं चोरयितुं प्रयतमानः गौरवभृत्यः बन्दी कारितः। अथैकदा राज्ञः तैलमर्दने रते याज्ञवल्क्ये कश्चन गुप्तचरः सन् संदेशम् अकथयत्, “अस्मद्राज्यम् आक्रान्तुम् इच्छति।” 

नयनकान्तः गुप्तचरं ततः गमनम् आदिश्य याज्ञवल्क्यम् अपृच्छत्, ‘यदि त्वं राजा अभविष्यः चेत् त्वं समस्यामेनां कथं पर्यहरिष्यः?’ याज्ञवल्क्यः नयनकान्तं द्वयोः राज्ययोः बलाबलम् अपृच्छत्। तत् ज्ञात्वा सः अवदत्, “राजन्, यतः शत्रुबलम् अस्मद्बलस्यापेक्षया द्विगुणितम् अधिकम्, अस्मिन् प्रसङ्गे सन्धिरेव कार्यः इति मे मतिः।”

तदा नयनकान्तोऽब्रवीत्, “तथा कृते सति अस्माभिः शत्रवे बलिः दातव्यः भवेत्। तदर्थं प्रजाभ्यः अधिकः करः स्वीकर्तव्यः भवेत्। तेन प्रजाः कष्टम् अनुभवेयुः। न तु तावदेव, अपि तु विजयी शत्रुः अस्मज्जनान् दासान् अपि करिष्यति। तस्मात् युद्धं कृत्वा विजयिना भवितव्यम् अथवा वीरोचितं मरणं वा स्वीकरणीयम्।”

“एवं सति भवान् युद्धार्थं सिद्धः किम्?” याज्ञवल्क्यः अपृच्छत्।

“यदि त्वं मां दृष्टिहीनं पुनरपि द्रष्टुं समर्थं करोषि चेत् अहं निश्चयेन योद्धुं गमिष्यामि,” नयनकान्तः अवदत्।

‘तवोपचाराः श्वः पूर्णतां यान्ति। त्वं निःसंशयं द्रष्टुं शक्नोषि,’ याज्ञवल्क्यः आत्मविश्वासेन अवदत्। 

अन्येद्युः तैलमर्दनोत्तरं सः राज्ञः पट्टिकाः अमुञ्चत् तं च नेत्रे उद्घाटयितुं प्रार्थयत्। पट्टिकामोचनानन्तरम् आरम्भे राज्ञा सर्वमपि धूसरम् अस्पष्टं च दृश्यते स्म। परं शनैः शनैः सः सर्वमपि स्पष्टतया द्रष्टुम् अशक्नोत्। नयनकान्तः मुदा याज्ञवल्क्यं परिष्वज्य अवदत्, “त्वया प्रदत्तस्य दृष्टिसामर्थ्यस्य साहाय्येन सोत्साहं शत्रून् आक्रम्य पराजेष्यामि। यदि मया शत्रुराज्यं हस्तसात् क्रियते चेत् राज्यार्धस्य स्थाने सर्वमपि विदर्भराज्यं तुभ्यं प्रदास्यामि।।

याज्ञवल्क्योऽवोचत्, “राजन्, त्वया त्वद्वचनं कदापि न विस्मर्यते इति अहं जाने। विजयी भूयाः” इत्युक्त्वा सः राजानं आशीर्वचोभिः अन्वगृह्णात्।

नयनकान्तः शत्रुसैन्यं धैर्येण सम्मुखीकृतवान्। महद्वीर्यं प्रदर्शयन्तः अवन्तिसैनिकाः शत्रून् आक्रमन्। अवसरं प्राप्य नयनकान्तः शत्रुराजानम् अहन्। शत्रुसैन्यं दिशः पलायत। विदर्भराज्यं नयनकान्तेन जितम्।

याज्ञवल्क्याय विदर्भराज्यं पारितोषिकरूपेण दातुम् इच्छन् नयनकान्तः प्रासादं प्रत्यागच्छत्। यदा सः याज्ञवल्क्यम् आह्वातुं कञ्चुकिनं प्रेषितवान् तदा कञ्चुकी याज्ञवल्क्यं तस्य स्थाने अप्राप्य पुनरागम्य, “देव, भवतः विजयवार्तां श्रुत्वा अनुक्षणं विद्वद्वरः इतः निर्गतः” इति राजानं न्यवेदयत्।

राज्ञा याज्ञवल्क्यम् अन्वेष्टुं पुरुषाः प्रेषिताः। परं सः कुत्रापि न दृष्टः।

इत्थं राज्ञे विक्रमाय कथां श्रावयित्वा वेतालोऽवदत्, “राजन्, याज्ञवल्क्यः बहून् ग्रन्थान् अधीत्य इष्टाः औषधीः नैमिषारण्ये अन्विष्टवान्। 

नयनकान्तस्य राज्यार्धं पारितोषिकरूपेण प्राप्तव्यम् इत्येतदेव मनसि निधाय तत्कार्यमन्वतिष्ठत्। तथैव च सः समये समये भाविराजरूपेण राज्ञा नयनकान्तेन सह अमन्त्रयत् राज्ञः प्रशंसां च प्राप्नोत्। तथापि सर्वस्यापि विदर्भराज्यस्य प्राप्त्यवसरे सः तत् विहाय किमर्थं पलायितः?  

सः वचनपरिपालकोऽपि नृपः स्ववचनमपालयित्वा तस्य शत्रून् इव तमपि हन्यात् इत्यनया चिन्तया सः ग्रस्तः आसीत् वा? अथवा वैदर्भीयप्रजाः तं नृपरूपेण अनङ्गीकृत्य तस्मै द्रुह्येयुरिति सः अचिन्तयत्? ममैतेषां प्रश्नानामुत्तरं जानन्नपि त्वं मौनमाश्रित्य तिष्ठसि चेत् ते मस्तकं सहस्रखण्डं भवेत्।  

तदा राजा इत्थं प्रत्यवदत् — “वेताल, अन्यासामपेक्षया सरलतराः समस्याः परिहर्तुं याज्ञवल्क्येन सूचनाः कृताः। परम् आपतत् युद्धं दृष्ट्वा सः भीरुवदाचरणमकरोत्। यदा राजा ‘हतो वा प्राप्यते स्वर्गो जित्वा वा भुज्यते महीम्’ इति वचनमादृत्य स्वमतं प्रकटमकरोत्, तदा नृपपदं भूषयितुं के गुणाः आवश्यकाः इति याज्ञवल्क्येन ज्ञातम्। सः स्वार्थाय राज्यार्थमयाचत्। राजा तु निःस्वार्थो भूत्वा प्रजापालनार्थं मृत्युमपि सम्मुखीकर्तुमुद्युक्तः आसीत्। तत् दृष्ट्वा याज्ञवल्क्यस्य मतिः परिवृत्ता।  

राजपदम् आरुरुक्षुणा धृतिशौर्ययोः स्वामिना भाव्यम्, युद्धकौशलमात्मसात्कर्तव्यं, प्रजापालने रतेन भवितव्यं, सर्वदा त्यागाय च सिद्धेन भवनीयम्। एते गुणाः तस्मिन्नैव सन्तीति सोऽपि जानाति स्म। अतः सः प्रासादात् पलायितः। राज्ञः भयात् वा वैदर्भीयप्रजानां भयात् वा सः न पलायितः।”  

एवं राज्ञः मौनभङ्गे जाते वेतालः सशरीरमदृश्यो भूत्वा भूयोऽपि वृक्षशाखामालम्बत्।

- एन् शिवनागेश्वररावः