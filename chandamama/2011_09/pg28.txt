सत्यप्रियता

भूमिपालस्य शिवचन्द्रस्य त्रयः प्रामाणिकाः सेवकाः आसन्। वीरराजुः, भूषणः, नागय्यः एते ते स्वामिनिष्ठाः सेवकाः। शिवचन्द्रः सदैव तेषां योगक्षेमं पृच्छति स्म। आपत्समये तेषां साहाय्यं करोति स्म।

भूमिपालस्य समृद्धं सम्पन्नं च जीवनं प्रति भूषणः आकर्षितः भवति स्म। ‘अहमपि तथैव ऐश्वर्यसम्पन्नं जीवनम् अनुभवेयम्।’ इति सः मनसि चिन्तयति स्म। ग्रामे जम्बुलिङ्गः नाम कृषकः भूमिपालेन सह सदैव कलहायमानः आसीत्। भूमिविभाजनम् अधिकृत्य तयोः मध्ये कलहः अभवत्। न्यायालये व्यवहारः अभवत्। परिणामतः भूमिपालः समस्याग्रस्तः अभवत्। न्यायालयस्य निर्णयकारणात् भूमिपालः विस्तृतयाः भूमेः स्वामित्वात् वञ्चितः।

तस्य समीपे अधुना केवलं लघुगृहमेकम् अवशिष्टम्। तस्य सर्वा अपि संपद् नष्टा । सः सर्वान् सेवकान् तथा कृषिकर्मकरान् सेवातः विमुक्तान् अकरोत्। अधुना केवलं सेवकत्रयम् अवशिष्टम्।

शिवचन्द्रः सेवकानां भविष्यत्कालं चिन्तितवान्। सः तस्य गृहं विक्रीतवान्। त्रयाणां सेवकानां कृते तस्य धनस्य विभाजनं कृतवान्। “मम साम्पत्तिकी स्थितिः अधुना विपरीता। यदि भवन्तः मया सह स्थास्यन्ति तर्हि भवताम् अपि भविष्यम् अनिश्चितं भवेत्। भविष्ये दुष्परिणामः भवेत्। एतावतां वर्षाणां पर्यन्तं भवन्तः निष्ठया मम सेवां कुर्वन्ति स्म अतः कृतज्ञतारूपेण एतद् धनं समर्प्यते। तस्य चातुर्येण उपयोगं कुर्वन्तु, आनन्देन सकुटुम्बं जीवन्तु" इति सः उक्तवान्। त्रयः सेवकाः धनं स्वीकृतवन्तः किन्तु स्वामिनः ताम् अवस्थां दृष्ट्वा तेषां हृदयं दुःखेन पूर्णम्।

वीरराजुः स्वामिनः दत्तेन धनेन मृत्तिकाक्रीडनकानां विक्रयणस्य व्यवसायम् आरब्धवान्। नागय्यः काष्ठानां व्यवसायम् आरब्धवान्। भूषणः चतस्रः धेनूः क्रीतवान्, दुग्धव्यवसायम् आरब्धवान् च। आचिरात् एव तेषां व्यवसायाः सुष्ठु प्रचलिताः।

कश्चित् कालः सम्यक् व्यतीतः। एकस्मिन् दिने सहसा चक्रवातः प्रादुर्भूतः। प्रभञ्जनः एषः एतादृशः भयङ्करः आसीत् यत् गृहाणि नष्टानि, वृक्षाः च उन्मूलिताः। पर्जन्यजलेन वीरराजोः मृत्तिकाक्रीडनकानि भग्नानि, नागय्यस्य काष्ठानां च आर्द्राणि अभवन्। महापूरस्य जलेन भूषणस्य धेनवः निमग्नाः नष्टाः च।

पुनः व्यवसायस्य नूतनतया आरम्भं कर्तुं तेषां समीपे पर्याप्तं धनं न आसीत्। अधुना तेषां समीपे किमपि न अवशिष्टम्। जम्बुलिङ्गः तेषाम् असहायावस्थायाः लाभम् इच्छति स्म। “मया सह आगच्छतु। अहं भवतः साहाय्यं करिष्यामि” इति सः उक्तवान्।

वीरराजुः तथा नागय्यः तस्य प्रस्तावं सहर्षम् अङ्गीकृतवन्तौ। किन्तु भूषणः तस्य प्रस्तावं न स्वीकृतवान्। “अहं स्वकष्टेन उपजीविकां प्राप्नोमि।” इति सः प्रत्युत्तरं दत्तवान्।

अचिरात् एव जम्बुलिङ्गस्य साहाय्येन वीरराजुः नागय्यः च पुनः धनसम्पन्नौ जातौ। प्रत्युत भूषणः दारिद्र्ये कथञ्चित् कालं यापयति स्म। शिवचन्द्रः भूषणस्य परिस्थितिं ज्ञातवान् तं च मेलितुम् आगतवान्। भूषणः स्नेहेन स्वामिनः स्वागतम् अकरोत्। भूषणस्य पत्नी पार्वती स्वामिने पातुं तक्रं दत्तवती। सम्भाषणावसरे शिवचन्द्रः उक्तवान्, “भवतः दारिद्र्यावस्थां श्रुत्वा अहं भवन्तं मेलितुम् आगतः। यदि भवता अपि जम्बुलिङ्गस्य साहाय्यं स्वीकृतवान् स्यात् तर्हि भवानपि ताभ्यां समानः उद्योजकः भूत्वा सुखमयं जीवनम् अनुभवन् स्यात्।”

भूषणः प्रत्युत्तरं दत्तवान्, “मम अपि स्वप्नः आसीत् यत् अहं अन्यैः सदृशं सुखमयं जीवनं जीवेयम्। किन्तु तदर्थम् अयोग्यं मार्गं स्वीकर्तुम् अहं न इच्छामि। कतिचन वर्षाणि यावत् वयं भवतः कृपावत्सलताभ्यां सुखेन जीवनं यापितवन्तः। जम्बुलिङ्गः भवतः कृते अतीव पीडाकरः अभवत्। सः एव भवन्तम् एतादृशीम् अवस्थां प्रापितवान्। स्वसुखकारणाय तौ एतादृशस्य दुष्टस्य साहाय्यं स्वीकृतवन्तौ। भवतः निष्ठावान् सेवकः अहं भवतः शत्रुणा सह सख्यं कर्तुं न अर्हामि।”

भूषणस्य वचनं श्रुत्वा शिवचन्द्रः सगद्गदं भावनाविवशः भूत्वा उक्तवान्, “भवान् एव मम विश्वासार्हः सेवकः। भवता विना अहं जीवितुं न शक्नोमि। मया सह आगच्छतु। यावत् अहं जीवामि तावत् भवान् कृपया मया सहैव तिष्ठतु।” पुनः स्वामिनः सेवां कर्तुम् अवसरः प्राप्तः इत्यतः भूषणः आनन्दितः।