लघुबालिका पाठं पाठयति

सीतारामः दरिद्रः कृषकः आसीत्। जलव्यवस्थायुक्तं एकरत्रयपरिमितं तस्य क्षेत्रं सः कृषति स्म। तस्य उत्पादनेन तस्य आजीविका भवति स्म। सर्वकारः सर्वेभ्यः कृषकेभ्यः विनामूल्यं विद्युत् ददाति स्म। किन्तु विनामूल्यं विद्युद्दानं केवलं रात्रौ आसीत्। कस्यांश्चित् रात्रौ सीतारामः क्षेत्राय जलं दातुं यावत् विद्युत्यन्त्रं चालितवान् तावत् विद्युत्प्रवाहस्य आघातेन सः मृत्युं प्राप्नोत्।

अकस्मात् पितुः मृत्युकारणात् गृहनिर्वहणदायित्वं सीतारामस्य पुत्रस्य राघवस्य स्कन्धे आपतितम्। राघवः महाविद्यालये द्वादशकक्षापर्यन्तं शिक्षणं पूर्णं कृतवान् आसीत्। सः अग्रिमं शिक्षणम् इच्छति स्म। तस्य माता तस्य पितुः आकस्मिकमृत्युकारणात् आघातं प्राप्तवती। तस्य अग्रजा विवाहयोग्या तरुणी आसीत्। तस्य पितामही अस्वस्था आसीत्। गृहजनानाम् आजीविकायाः दायित्वं राघवे आपतितम्। पिता येभ्यः ऋणानि स्वीकृतवान् तेभ्यः प्रत्यर्पणम् इत्यपि दायित्वं तस्य एव।

राघवः शिक्षणं स्थगितवान्। सः क्षेत्रे कृषिकार्यम् आरब्धवान्। सः एकरपरिमितां भूमिं विक्रीतवान्। ततः प्राप्तेन धनेन ऋणानां प्रत्यर्पणं कृतवान्। सः अवशिष्टे क्षेत्रे कृषिकार्यं प्रारब्धवान्।

राघवस्य कृते कृषिकार्यं नूतनः विषयः आसीत्। तदानीम् एव नैसर्गिक्यः आपत्तयः प्रादुर्भूताः। कृषिकार्यं तस्मै न अरोचत। एकस्मिन् वर्षे अवर्षणम्, अग्रिमे वर्षे महापूरेण सर्वं सस्यं नष्टम्। एकस्मिन् वर्षे सङ्करितानि बीजानि नैव अङ्कुरितानि। अग्रिमे वर्षे रासायनिककीटकनाशकानां पोषकतत्त्वानां च दुष्परिणामः सस्येषु अभवत्। एवं पञ्चवर्षाणि यावत् कृषिकार्ये सः अपयशः प्राप्तवान्। इदानीं कृषिकार्यस्य प्रचालनं कठिनतरम् अभवत्। तस्य ऋणदातारः अपि तं पीडयन्ति स्म।

राघवः असहायताम् अनुभूतवान्। सर्वकारतः अपि सः सम्यक् साहाय्यं न प्राप्तवान्। निराशः सः आत्महत्यां कर्तुम् उद्युक्तः।

तस्य ग्रामतः समुद्रः पञ्चकिलोमीटरपरिमितं दूरे आसीत्। सः समुद्रे उत्प्लुत्य स्वजीवनं समापयितुम् इच्छति स्म।
समुद्रस्य समीपे धीवराणां समूहः निवसति स्म। तत्र केनचित् दृश्येन तस्य अवधानम् आकृष्टम्।

कस्यचित् गृहस्य अङ्गणे प्राकारखण्डः आसीत्। तस्मिन् एका लघुबालिका तिष्ठति स्म। सा चलितुं प्रायतत। यदा यदा सा चलितुं प्रयतते स्म तदा तदा सा पतति स्म। सा पुनः पुनः चलितुम् इच्छति किन्तु पुनः पुनः पतति स्म। यदा सा पतति स्म तदा सा रोदिति स्म। किन्तु पुनः चलितुं प्रयतते स्म।

राघवः एतद् दृश्यं पश्यन् एव स्थितः।
'यद्यपि सा जानाति यत् अहं पतिष्यामि, प्रहारं प्राप्स्यामि तथापि सा पुनः पुनः प्रयतते। मूर्खबालिका! चलितुं सा किमर्थम् उत्सुका इत्येव आश्चर्यस्य विषयः।' इति अनवधानतया सः स्वचिन्तनम् उच्चैः उक्तवान्।

"महोदय, यदि पतनस्य भीत्या सा चलितुं त्यजेत् तर्हि सा कथं चलितुं शक्नुयात्? तस्मिन् एव वयसि प्रयत्नसातत्यं सहनशीलतां च बालकः पठति।" एतद् वचनं श्रुत्वा राघवः परिवृत्य दृष्टवान्।

कश्चन वृद्धः धीवरः तस्य पृष्ठतः स्थितः। तस्य स्कन्धे जालम् आसीत्। राघवः पूर्वं धीवरं न दृष्टवान्।

"सत्यं महोदय, यदा लघुबालकाः चलितुं प्रयतन्ते तदा तस्मिन् महातत्त्वज्ञानं दृश्यते। सातत्यपूर्णेन प्रयत्नेन विना वयं यशः न प्राप्नुमः। आपत्तियुक्तं जीवनं यदि वयं त्यजामः तर्हि वयं किमपि प्राप्तुं न शक्नुमः," वृद्धः धीवरः स्मितहास्यं कुर्वन् पुनः उक्तवान्।

राघवः वृद्धस्य वलियुक्तं मुखम् अपश्यत्। तस्य वचनस्य सार्थकतां च अमन्यत।

"पश्यतु तान् कल्लोलान्। सागरकल्लोलाः दिवानिशं तीरं प्राप्तुं प्रयतन्ते। किन्तु मध्ये एव कुत्रचित् ते भग्नाः भवन्ति पुनः सागरे विलीनाः भवन्ति। किन्तु ते पुनः पुनः अधिकेन वर्धितेन उत्साहेन प्रयतन्ते," वृद्धः धीवरः पुनः अवदत्। "हे युवक, मनुष्यस्य जीवनमपि तथैव अस्ति। विघ्नानां भयेन यः प्रयत्नं त्यजति तस्य जीवनं विकासं न गच्छति। अहं भवते तत्त्वज्ञानं पाठयामि इति मा चिन्तयतु। एतद् जीवनस्य मूलभूतं तत्त्वम्," इति उक्त्वा धीवरः अगच्छत्।

"एतदेव सत्यम्। लघुबालकाः सागरतरङ्गाः अपि अस्मान् पाठयन्ति," इति जागृतिः तस्य मनसि प्रादुर्भूता। "यदा आपत्तयः मां प्रहरन्ति स्म तदा मम आत्मविश्वासः नष्टः। अहं पलायनं कर्तुम् इच्छामि स्म। ये मयि आश्रिताः तेषां मम गृहजनानां विचारम् अहं न कृतवान्। अहं स्वार्थी आसम्," इति राघवः स्वस्य प्रमादं ज्ञात्वा चिन्तितवान्।

राघवः नूतनेन आत्मविश्वासेन गृहं प्रतिनिवृत्तः। आत्महत्यायाः विचारं सः अधुना त्यक्तवान्। लघुबालिका तं पाठं पाठितवती। तेन पाठेन राघवः विघ्नान् अपि सोढुम् उद्युक्तः। प्रयत्नसातत्येन आपत्तीनां निवारणं कृत्वा जीवने यशः प्राप्स्यामि इति सः दृढं निश्चयं कृतवान्।