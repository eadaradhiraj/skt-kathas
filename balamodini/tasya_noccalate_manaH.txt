बालमोदिनी | (सं) वि. सुब्बरायशास्त्री | तस्य नोच्चलते मनः

रामायणकालः । रामः सीतालक्ष्मणसमेतः अरण्ये वसति स्म । चित्रकूटे पर्णकुट्यां तेषां वासः ।

कदाचित् पर्णकुट्याः समीपे वृक्षस्य अधः सीता रामस्य अङ्के शिरः निधाय सुप्तवती आसीत् मध्याह्नकाले । तदा रामस्य मनसि विचारः आगतः -
“अहम् एतस्मिन् अरण्ये पत्नीसहितः वसामि । अतः अरण्यवासः अपि प्रासाद-वासायते । किन्तु लक्ष्मणस्य न तथा । सः पत्नीविरहितः । रात्रौ निद्रां विहाय रक्षणकार्यं करोति । मातापितरौ, बान्धवान्, नवोढां पत्नीं च परित्यज्य अरण्ये परिचर्यानिरतः सः निद्राम् अपि अकृत्वा कर्तव्यं पालयति । एतादृशस्य तस्य मनःस्थितिः कीदृशी स्यात् ? तत् परीक्षणीयं मया” इति ।

एवं सङ्कल्प्य सः लक्ष्मणम् आहूय - “मया कार्यार्थं किञ्चित् अन्यत्र गन्तव्यम् । अचिरात् एव अहं प्रत्यागमिष्यामि । सीता मदङ्के शिरः निवेश्य सुप्तवती अस्ति । तस्याः निद्राभङ्गः न भवेत् । अतः भवान् स्वस्य अङ्के तस्याः शिरः निवेश्य उपविशतु” इति आज्ञापितवान् ।

रामस्य आज्ञां शिरसा धरन् लक्ष्मणः तदनुगुणम् एव कृतवान् । ततः निर्गतः रामः क्षणमात्रेण शुकरूपं धृत्वा समीपस्थस्य वृक्षस्य शाखायां उपविष्टवान् । ततः लक्ष्मणम् उद्दिश्य श्लोकरूपेण सः उक्तवान् -

“पुष्पं दृष्ट्वा फलं दृष्ट्वा
दृष्ट्वा स्त्रीमुखपङ्कजम् ।
त्रीणि रत्नानि दृष्ट्वा वै
कस्य नोच्चलते मनः ।।”

(मनोहरं पुष्पम्, आस्वाद-योग्यं मधुरं फलं, सुन्दर्याः एकान्ते लब्धायाः तन्वङ्ग्याः मुखं दृष्टवतः कस्य वा पुरुषस्य मनः विचलितं न भवेत् ? तेषाम् आस्वादने इच्छा कुतो वा न उत्पद्येत ?)

शुकस्य प्रश्नरूपं श्लोकं श्रुत्वा लक्ष्मणः श्लोकरूपेण एव उत्तरं दत्तवान् -

“पिता यस्य शुचिर्भूतः
माता यस्य पतिव्रता ।
उभयोर्यः समुद्भूतः
तस्य नोच्चलते मनः ।।”

(यस्य पिता शीलसम्पन्नः धर्मात्मा, यस्य माता सुशीला पतिव्रता, तयोः पुत्रः यः भवति तस्य मनः विचलितं न भवति ।)

एतत् उत्तरं श्रुत्वा सन्तुष्टोऽपि शुकरूपी रामः पुनः पृष्टवान् -

“दवाग्निसदृशी नारी
घृतकुम्भसमः पुमान् ।
अङ्कस्थिता परस्त्री चेत्
कस्य नोच्चलते मनः ?”

(पुरुषः घृतकुम्भसदृशः । नारी च दवाग्निसदृशी । अग्नेः पार्श्वे स्थापितं घृतं यथा द्रवरूपं प्राप्नोति एव तथैव परनारी यदि अङ्के स्थिता भवति, तर्हि पुरुषस्य मनः विचलितं भवेत् एव ।)

तदा लक्ष्मणः एवम् उत्तरं दत्तवान् -

“मनो धावति सर्वत्र
मदमत्तमतङ्ग्वत् ।
ज्ञानाङ्कुशेन विद्धश्चेत्
तस्य नोच्चलते मनः ।।”

(मदमत्तः गजः इव मनः सर्वत्र निर्भयं सञ्चरति इति तु सत्यम् एव । तथापि विवेकरूपः अङ्कुशः यदि स्यात् तर्हि मनसः विचलनं न भवेत् ।)

अनुजस्य एतत् उत्तरं श्रुत्वा रामः नितरां सन्तुष्टः अभवत् । ‘एतादृशम् गुणवन्तम् अनुजत्वेन प्राप्तवान् अहम् एव धन्यः’ इति चिन्तयन् सः शुकरूपं परित्यज्य मानवरूपेण लक्ष्मणसमीपम् आगतवान् । अग्रजं दृष्ट्वा लक्ष्मणः उत्थातुम् उद्युक्तः । सीतायाः शिरः स्वस्य अङ्के निक्षिप्य उपविष्टवान् रामः । लक्ष्मणः यथापूर्वं रक्षणविषये मतिं कृत्वा ततः निर्गतवान् ।

विजदशमीविशेषाङ्कः - १९९९