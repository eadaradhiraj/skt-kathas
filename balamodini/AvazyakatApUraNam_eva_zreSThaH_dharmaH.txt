आवश्यकतापूरणम् एव श्रेष्ठः धर्मः - (सं) धर्मवीरः - सम्भाषणसन्देशः - एप्रिल् २०२१

कदाचित् कुग्रामवासी नगरं प्रति प्रस्थितवान् । अरण्यमार्गेण सुदूरप्रयाणं कृतं तेन। महता श्रमेण एव प्रयाणं कृत्वा सः नगरं प्राप्नोत् । दीर्घप्रयाणात् सः बुभुक्षया पिपासया च पीडितः आसीत् । अनतिदूरे एव प्रासादसदृशं महत् गृहं दृष्टम्। सः तत् उपसर्प्य द्वारशब्दं कृतवान् । केनापि द्वारं न उद्घाटितम् । द्वित्रवारं यदा पुनः पुनः शब्दः कृतः तदा गृहस्वामी धनिकः एव आगत्य उद्घाटितवान् ।

सः कुग्रामवासी स्वस्य पिपासायाः निवारणाय जलम् अयाचत् । तदीयमलिनवस्त्रदर्शनात् एव धनिकः क्रुद्धः ।

"भोः, अल्पस्य जलस्य निमित्तं किं त्वया मम विश्रान्तेः भङ्गः कृतः ? धिक् त्वाम्। बिन्दुमात्रं जलमपि न प्राप्यते अत्र" इति उक्त्वा क्रोधेन एव सशब्दं द्वारं पिहितवान् ।

कुग्रामवासी निराशतया अग्रे गतः । अन्यः कश्चित् दयालुः तस्मै जलं भोजनं च दत्तवान्। "भगवान् भवन्तं चिरसुखिनं करोतु" इति उक्त्वा सः ग्रामवासी नगरे स्वकार्यम् समाप्य गृहं प्रति गतवान् ।

तस्य गृहं तिष्ठति अरण्यपरिसरे एव । कदाचित् सः धनिकः मृगयार्थं मित्रैः सह अरण्यं गतवान् । तदवसरे मित्रेभ्यः पृथग्भूतः सः मार्ग-भ्रष्टः सन् बहुधा अटितवान् । अटनसमये अश्वः मृतः अपि । अरण्यात् निर्गमनाय मार्गम् अजानन् सः अरण्ये पादाभ्यां बहुधा अटितवान् । रात्रिः अपि जाता। अन्ते तेन सुदूरे कश्चन प्रकाशः दृष्टः। तस्यां दिशि अगच्छत् सः ।

तत् आसीत् तस्य कुग्रामवासिनः एव गृहम् । सः धनिकं सादरं स्वागतीकृत्य पानाय जलं दत्तवान् । खादनाय रुचिपूर्णानि फलानि दत्तवान् । शयनाय स्वस्य मञ्चमेव तस्मै दत्त्वा यथाशक्ति शय्यायाः मृदुतां परिकल्प्य स्वयं भूमौ शयनं कृतवान् । प्रातः अल्पाहारं सज्जीकृत्य दत्त्वा धनिकेन सह निर्गत्य समीपस्थम् अपरं ग्रामं प्राप्य प्रयाणाय अश्वं व्यवस्थाप्य नगरं प्रति गमनाय मार्गमपि सूचितवान् ।

तदा धनिकः कटौ बद्धेषु सुवर्णनाणकेषु कानिचन निष्कास्य तस्मै कुग्रामीणाय कृतज्ञता-पूर्वकं दातुम् उद्यतः । कुग्रामवासी तत् निराकुर्वन्।

- "महोदय । प्रायः केभ्यश्चित् मासेभ्यः पूर्व मया भवद्गृहम् आगतम् आसीत्" इति उक्त्वा तद्दिने प्रवृत्तं सर्वं श्रावयित्वा अवदत् - "जीवने धनम् आगच्छेत् गच्छेत् च । जीवने धनं मुख्यं न । यस्मिन् काले यस्य या आवश्यकता भवेत् सा पूरणीया । तादृश-व्यवहारवान् एव उत्तमत्वेन ख्यातः भविष्यति" इति ।
धनिकः लज्जया शिरः अव नमय्य ततः निर्गतवान् ।