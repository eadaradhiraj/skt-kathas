परिशुद्धतायाः फलम् - मूलम् - गुरुराजकर्जगि - (सं) मञ्जुनाथ ए.एन् - सम्भाषणसन्देश: - मार्च् २०२१

नोबल्प्रशस्तिविजेता सि.वि. रामन्वर्यः बेङ्गलूरुनगरे किञ्चन संशोधनकेन्द्रं संस्थापयितुम् ऐच्छत् । तदर्थं विविधासु पत्रिकासु विज्ञापनं दत्तम् । शताधिकाः आवेदनम् अपि अकुर्वन् ।

प्रथमे चक्रे षण्णां चयनं कृतम् । अन्तिमस्य चक्रस्य सन्दर्शनं रामन्वर्यः एव कुर्यात् इति निश्चितम् । तं विषयं ज्ञात्वा ते षडपि अभ्यर्थिनः सन्तुष्टाः अभवन् - अनेन व्याजेन वा रामन्वर्येण मेलितुं शक्यम् इति ।

रामन्वर्यः षण्णाम् अपि सन्दर्शनं कृत्वा तेषु त्रीन् चितवान् । तेभ्यः षड्भ्यः अपि यातायात-व्ययं दातुं तत्सम्बद्धम् अधिकारिणम् असूचयत् सः। सर्वे अभ्यर्थिनः प्रवासव्ययं स्वीकृतवन्तः।

सायङ्कालः सन्निहितः । रामन्वर्यः गृहं प्रति प्रस्थितः । तदा मार्गे एकस्मिन् पार्श्वे कश्चित् युवकः दृष्टः । तं दृष्ट्वा रामनवर्यः अचिन्तयत् 'अयं सः एव युवकः, यश्च प्रातः सन्दर्शनाय आगतवान् । अयं तत्र चितः न स्यात् । अतः पुनः एकम् अवकाशं प्रष्टुं निरीक्षमाणः स्यात्' इति ।

सः युवा रामन्वर्यम् उपसर्प्य नमस्कृतवान् । रामन्वर्यः - "वत्स ! त्वं सन्दर्शने न चितः । तव ज्ञानं न पर्याप्तम् । सम्यक् अभ्यस्य अग्रिमचक्रे यतस्व" इति उक्त्वा ततः अग्रे गन्तुम् उद्यतः ।

तावता सः युवकः अवदत् - "श्रीमन् ! अव-काशं प्रष्टुं न आगतः अहम् । भवदीयेन संशोधन-केन्द्रेण मम यातायातव्ययः प्रदत्तः । किन्तु दोषेण सप्त रूप्यकाणि अधिकानि दत्तानि सन्ति । यद्यपि अहं सम्बद्धाधिकारिणं सूचितवान्, तथापि सः न प्रतिस्वीकृतवान् । 'अधुना व्ययपुस्तके गणना लिखिता वर्तते । अतः तत् धनं भवान् एव स्थापयतु । न कापि चिन्ता' इति अधिकारिणा उक्तम् । किन्तु तत् अधिकं धनं मह्यं मास्तु ।..."

रामन्वर्यः क्षणं यावत् तस्य मुखमेव निर्निमेषं दृष्ट्वा हस्तं प्रसार्य तानि सप्त रूप्यकाणि स्वीकृत्य कोषे संस्थाप्य "भोः वत्स । श्वः दशवादने कार्यालये मिल" इति उक्त्वा ततः अग्रे अगच्छत् ।

युवकेन किमपि न अवगतम् । तथापि अनन्तरदिने सः उक्त समये रामन्वर्यम् अपश्यत् ।
तदा रामन्वर्यः अवदत् - "वत्स ! त्वं भौत-शास्त्रस्य परीक्षायाम् अधिकाङ्कान् प्राप्तवान् न स्याः। किन्तु परिशुद्धतापरीक्षायां सफलः असि । परिशुद्धता अतिदुर्लभा । अहं त्वन्निमित्तम् इतोऽपि एकं पदं सर्जयिष्यामि। तत्र त्वम् आत्मानं योजय" इति ।

सः एव युवा भाविनि काले विश्वस्तरे ख्यातः वैज्ञानिकः समभवत् । तस्य नाम अस्ति सुब्रह्मण्यं चन्द्रशेखरः इति ।