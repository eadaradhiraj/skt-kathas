श्रेष्ठतमं कार्यम् - सम्भाषणसन्देशः - डिसेम्बर् २००० - शान्तनु चौहान्

कुण्डलः कश्चन सदाचारी वृद्धः ब्राह्मणः । सः वेदशास्त्रज्ञः आसीत् ।

कुण्डलस्य पुत्रः सुकर्मा महान् पितृभक्तः । सः पितुः सकाशादेव वेदशास्त्रयोः अध्ययनं करोति स्म । श्रद्धया मातुः पितुश्च सेवां करोति स्म ।

सुकर्मा ‘मातृदेवो भव’ ‘पितृदेवो भव’ इति वचनं विनालोपं पालयति स्म । प्रतिदिनं नदीतः जलम् आनीय मातापित्रोः स्नानं कारयति । समये रुचिकरं पाकं कृत्वा परिवेषयति । ग्रीष्मकाले तौ व्यजनेन वीजयति । शीतकाले काष्ठैः अग्निं प्रज्वाल्य शैत्यं निवारयति । रात्रौ जागरितः सन् एव तयोः सेवां करोति । एवं च मातापित्रोः सेवायामेव तस्य सर्वः अपि समयः व्ययितः भवति ।

तस्मिन् काले एव पिप्पलः नाम कश्चन तपस्वी निवसति स्म । सः आश्रमे तिष्ठन् घोरं तपः आचरति । तस्य तपःप्रभावेण प्राणिनः अपि जातिवैरं परित्यज्य सहैवम् आनन्देन निवसन्ति स्म ।

पिप्पलः वर्षं यावत् जलम् अन्नं च अस्वीकृत्य वायुमात्रं सेवमानः तपः आचरितवान् । तपसः प्रभावेण तस्य शरीरे अपूर्वं तेजः प्राकाशत । सन्तुष्टाः देवाः तस्य उपरि पुष्पवृष्टिं कृतवन्तः । इन्द्रः प्रत्यक्षः भूत्वा - ‘‘वरं याचतु’’ इति उक्तवान् ।

पिप्पलः - “अशेषं विश्वं मम अधीनं भवतु” इति वरं याचितवान् । इन्द्रः “तथास्तु” इति उक्तवान् ।

परन्तु वरप्राप्त्या पिप्पलः अहङ्कारी जातः । ‘प्रपञ्चे मत्सदृशः तपस्वी अन्यः कोऽपि नास्ति । अहमेव सर्वश्रेष्ठः’ इति सः चिन्तितवान् ।

पितामहः ब्रह्मा ‘पिप्पलस्य गर्वः निवारणीयः’ इति निश्चितवान् । अतः सः सारसरूपं धृत्वा पिप्पलस्य समीपं गतवान् । उक्तवान् च - “भवान् किमर्थम् आत्मानं श्रेष्ठं मन्यते ? एषः भवतः अहङ्कारः । महत् तपः कृत्वा अपि भवान् ज्ञानं न प्राप्तवान् । कुण्डलस्य पुत्रः सुकर्मा भवदपेक्षया ज्ञानी अस्ति । यद्यपि सः यज्ञयागादिकं न कृतवान्, भवान् इव कठोरं तपः अपि न आचरितवान् । तथापि सः बालकः मातापित्रोः सेवया एव तादृशं ज्ञानं प्राप्तवान्’’ इति ।

एतेन आश्चर्यचकितः पिप्पलः तदा एव सुकर्मणः समीपं गतवान् । तं पृष्टवान् च - “भवान् कथम् एतादृशं ज्ञानं सम्पादितवान् ?” इति ।

सुकर्मा विनयेन पिप्पलं नमस्कृत्य उक्तवान् - “ब्रह्मन् ! अहं किमपि न जानामि । न मया यज्ञः कृतः, न वा तीर्थाटनं कृतम् । तपः अपि न आचरितम् । अहं तु मातापित्रोः सेवामेव कृतवान् । अहं चिन्तयामि यत् मातापित्रोः सेवायाः श्रेष्ठतमम् अन्यत् कार्यं नास्ति । तयोः सेवायाः परिणामतः एव अहं कामपि सिद्धिं प्राप्तवान् स्याम्’’ इति ।

सुकर्मणः वचनं श्रुतवतः पिप्पलस्य ज्ञाननेत्रे उद्घाटिते । तस्य गर्वः अपि अपगतः । सः विनयशीलः सञ्जातः ।