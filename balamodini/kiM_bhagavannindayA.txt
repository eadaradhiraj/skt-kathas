किं भगवन्निदया? - वसन्ताश्यामलम्, नागपुरम् - सम्भाषणसन्देश: - नवम्बर् २०१७

आरात्रौ वरुणदेवः पृथिवीम् आर्द्राम् अकरोत् । अतः भूमौ ये ये गर्ताः आसन् ते सर्वे वर्षाजलेन पूर्णाः अभवन् । मार्गाः च कर्दममयाः अभवन् । तादृशे काले रामः वाणिज्यं कर्तुं शकटेन गृहात् प्रस्थितवान् । सः शाकविक्रेता अस्ति । सः प्रातःकाले एव गृहात् प्रस्थितवान् आसीत् । यतः मेघः अवर्षत्, ततः मार्गे स्थिते कर्दमे शकटः सक्तः अभवत् । शकटस्य चक्रे कर्दमे निमग्ने । रामः साहाय्यार्थम् इतस्ततः अपश्यत् । कोऽपि तत्र न दृष्टः । सः आत्मनः दौर्भाग्यं निन्दन् शोकातुरः भूत्वा व्यलपत् । एवमेव महान् समयः अतीतः ।

भगवन्तं निन्दन् सः कञ्चित् कालं यापितवान् । "हा हन्त ! मम दौर्भाग्यम् ! किमर्थम् अद्य इदं कष्टम् अनुभवामि अहम् ? हे भगवन् ! मम साहाय्यं कुरु । त्वं कुत्र असि ?" इति वदन् सः विलापं अकरोत् ।

बहोः कालात् अनन्तरं भगवान् तत्र प्रत्यक्षः अभवत् । सः रामं पृष्टवान् - "मां किमर्थं निन्दसि ?" इति ।

तदा रामः उक्तवान् - "अहं भवन्तं बहुधा साहाय्यार्थम् अयाचम् । तथापि भवान् मम साहाय्यार्थं कमपि न प्रेषितवान्, स्वयमपि शीघ्रं न आगतवान् च" इति ।

"भोः, उपरि दृष्ट्वा उच्चैः माम् आह्वयसि चेत् तव कष्टनिवारणं भविष्यति किम् ? त्वं स्वप्रयत्नं कृतवान् किम् ? शकटस्य चक्रे उद्धर्तुं भवान् कमपि यत्नम् अकरोत् किम् ? उत्तिष्ठ ! स्वस्कन्धाभ्यां शकटम् उत्थापयितुं प्रयत्नं कुरु । एतस्मिन् कार्ये भवदीयः प्रयत्नः एव अलम् । प्रयत्नं कुरु । शकटः कर्दमात् बहिः आगमिष्यति । मम अनुग्रहः तु अस्ति एव" इति भगवान् उक्तवान् ।

रामः अचिन्तयत् - 'सत्यम् ! अहं किमर्थम् एतावत्पर्यन्तं प्रयासं न अकरवम् ? प्रयासः करणीयः इति चिन्तनं किमर्थं मम मनसि न आगतम् ? कष्टसमये आदौ स्वप्रयासः करणीयः । आत्मनः प्रयासं विना ईश्वरनिन्दया किं प्रयोजनम् ? परिश्रमः एव साफल्यस्य कुञ्चिका । किमर्थं सदा अन्यस्य साहाय्यं प्रतीक्षे ?' इति ।

ततः सः लज्जया भगवन्तं क्षमां सम्प्रार्थ्य, स्वस्कन्धाभ्यां शकटम् उत्थापयितुं पूर्णबलं प्रयुक्तवान् । अल्पेन एव प्रयत्नेन शकटः कर्दमात् बहिः आगतः । साఫल्यात् तृप्तिं प्राप्तवान् सः स्वप्रयाणम् अनुवर्तितवान् ।