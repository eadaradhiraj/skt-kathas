मरणकारणं किम्? - (सं) वीणापाणिः - डिसेम्बर - १९९४

पूर्वं कश्चन सज्जनः आसीत् । सः कदापि कस्यापि अहितं न करोति स्म । सर्वदा परहितम् एव चिन्तयति स्म । अतः सात्त्विकजीवनबलात् तेन विशिष्टा शक्तिः प्राप्ता आसीत् । देहरहितान् अपि देवता-पिशाचादीन् द्रष्टुं तस्य सामर्थ्यम् आसीत् ।

कदाचित् सः कार्यनिमित्तम् अन्यग्रामं गच्छन् आसीत् । तदा मार्गे तेन काचित् क्षुद्रदेवता दृष्टा । तस्याः दर्शनात् एव सः सात्त्विकः ज्ञातवान् यत् एषा काचित् साङ्क्रामिकरोगस्य अधिदेवता इति ।

सः तां नमस्कृत्य पृष्टवान् - "भवती का? कुत्र च गच्छन्ती अस्ति?" इति । तदा सा देवता उक्तवती - "अहं प्लेगरोगस्य अधिदेवता । पार्श्वस्थं ग्रामं प्रति गच्छन्ती अस्मि" इति ।

'प्लेगरोगाधिदेवता यं ग्रामं प्रविशति तस्मिन् ग्रामे महती जीवहानिः भविष्यति' इति जानाति स्म सः सात्त्विकः । किन्तु तस्याः देवतायाः गमनं निवारयितुं तु तस्य सामर्थ्यं न आसीत् । अतः सः ग्रामस्य हानिं जानन् अपि तां निवारयितुम् अशक्नुवन् मौनम् अग्रे गतवान् ।

प्लेगदेवता ग्रामं प्रविष्टवती । सर्वत्र प्लेगरोगः प्रसृतः । रोगग्रस्ताः बहवः मरणं प्राप्तवन्तः । सात्त्विकः स्वप्राणापायम् अपि अविगणय्य जनानां सेवां कृतवान् । रोगप्रसारस्य निवारणार्थं यद्यत् आवश्यकं तत्सर्वं कृतवान् सः । रोगः पार्श्वग्रामेषु न प्रसरेत् इत्यतः सः समीपस्थेषु ग्रामेषु रोगप्रतिबन्धकोपायान् कृतवान् । कदाचित् एतादृशं कार्यं समाप्य स्वग्रामं प्रति गच्छन् आसीत् सः ।

तावता ग्रामात् निर्गता प्लेगरोगाधिदेवता तस्य अभिमुखम् आगता । तां पृष्टवान् सात्त्विकः - "तृप्ता खलु भवती? भवत्याः कार्यं समाप्तं खलु?" इति ।

तदा सा देवता शान्तस्वरेण उक्तवती - "वत्स ! अलं कोपेन ! वयं सर्वे विधिनियमाधीनाः खलु? अहं कुत्रापि स्वयं न प्रविशामि । यत्र जनाः स्वच्छतां न रक्षन्ति तत्रैव मम प्रवेशः । जनाः एव अस्वच्छतादिभिः मां स्वागतीकुर्वन्ति" इति ।

"तदस्तु, एतस्मिन् ग्रामे कति जनान् यमसदनं प्रेषितवती भवती?" इति पृष्टवान् सात्त्विकः ।

"चत्वारिंशज्जनान्" इति उत्तरं दत्तवती देवता ।

एतत् श्रुतः सात्त्विकस्य महान् कोपः आगतः । यतः शताधिकानां जनानां मरणं सः प्रत्यक्षं दृष्टवान् आसीत् । अतः सः क्रोधमिश्रितेन स्वरेण पृष्टवान् - "किम् एतत् असत्यकथनं भवत्याः? ग्रामे शताधिकाः जनाः मृताः । भवती वदति - अहं चत्वारिंशज्जनानां मरणस्य कारणम् इति । सर्वथा अनुचितम् एतत्" इति ।

तदा सा प्लेगरोगाधिदेवता मन्दहासपूर्वकम् उक्तवती - "शताधिकाः जनाः मृताः इति तु सत्यम् एव । किन्तु मत्कारणतः - तन्नाम रोगकारणतः - चत्वारिंशज्जनाः मृताः इत्यपि सत्यम् एव । रोगकारणतः तावन्तः एव मृताः । अन्ये सर्वे रोगभीतिकारणतः मृताः । मया असत्यं किमपि न उक्तम्" इति ।