अप्रतिमशूरः भण्डारीरामः - (सं) नरेशकुमारः - सम्भाषणसन्देश: - डिसेम्बर् २०१७

भण्डारीरामः १९१९ तमे वर्षे बिलासपुर-जनपदे कस्मिंश्चित् ग्रामे जन्म प्राप्तवान् । २५ तमे वयसि सः सैनिकत्वेन नियुक्तः जातः । द्वितीयजागतिकयुद्धकाले जपानीयान् विरुध्य प्रवर्तमाने युद्धे बलूचीदलस्य सदस्यः सन् सः रणरङ्गम् अगच्छत् ।

समुन्नते पर्वतशिखरे जपानीयसैन्यस्य एकं शिबिरम् आसीत् । तत् आक्रम्य नाशनीयम् इति सेनानायकैः बलूचीदलम् आदिष्टम् । तदवसरे भण्डारीरामः दलस्य अग्रभागे आसीत् । यस्मिन् शिखरे जपानीयसैन्यदलम् आसीत् तस्य आरोहणम् आसीत् नितरां कष्टसाध्यम् । भण्डारीरामः अवदत् – ‘‘न शक्यते इति वाक्यम् अस्माकं कोषे नास्ति । वयं धैर्येण अग्रे गच्छाम ।’’

सर्वे पर्वतारोहणम् आरब्धवन्तः । प्रतिपदमपि कष्टम् अनुभवन्तः ते यावत् शत्रुदलस्य अनतिदूरे आसन् तावता शत्रुभिः अग्निपातः कृतः । ततः त्रयः सैनिकाः व्रणिताः । भण्डारीरामस्य उरोभागस्य चर्म दग्धं, पादश्च व्रणितः । एतस्मात् दलस्य अग्रे गमने अवरोधः जातः । किन्तु भण्डारीरामः धैर्यच्युतः न जातः । कथमपि शत्रूणां दृष्टिक्षेत्रात् आत्मानं रक्षन् सः शत्रुशिबिरसमीपम् अगच्छत् । एतत् लक्षितवन्तः शत्रवः तदुपरि ‘ग्रेनेड्’स्फोटकं क्षिप्तवन्तः । तस्य मुखे, उरसि, अन्यभागेषु च महाव्रणाः जाताः । शरीरस्य बहुभ्यः भागेभ्यः रक्तधारा निर्गता । धूल्यावृत्ते वातावरणे भण्डारीरामः धैर्येण मन्दम् अग्रे अगच्छत् । यदा शत्रुशिबिरम् अतिनिकटे दृष्टं तदा सः स्वसमीपे स्थितं ‘ग्रेनेड्’स्फोटकं शत्रुशिबिरं लक्ष्यीकृत्य अक्षिपत् । तस्मात् शत्रुशिबिरस्य स्फोटनं जातम् । त्रिचतुराः मृताः । भण्डारीरामः तु चैतन्यहीनः सन् भूमौ अपतत् ।

तदीयं धैर्यं दृष्ट्वा प्राप्तोत्साहाः बलूचीदलीयाः सैनिकाः अग्रे आगत्य अल्पेन एव प्रयत्नेन शत्रुशिबिरं वशीकृतवन्तः ।
एवं सर्वथा असहायकस्थितौ स्वस्य प्राणापायम् अपि अविगणय्य अग्रेसरत्वम् अपरित्यजन् शत्रुशिबिरस्य वशीकरणस्य प्रमुखं पात्रम् अवहत् भण्डारीरामः । तस्मात् तेन ‘विक्टोरियाशौर्य-प्रशस्तिः’ अपि प्राप्ता । स्वातन्त्र्यानन्तरमपि तेन भारतीयसेनायां सेवा कृता । २००२ तमे वर्षे तेन प्राणवियोगः प्राप्तः ।