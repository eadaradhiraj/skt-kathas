असंमोहः - (सं) अनुपमशर्मा - सम्भाषणसन्देशः - नवम्बर् २०१९

कदाचित् उद्योगात् निवृत्तः कश्चन भ्रमणाय उद्यानं गत्वा आसने उपविष्टवान् । तदवसरे पार्श्वे उपविष्टवतः कस्यचित् ज्येष्ठस्य परिचयः जातः । उभौ अपि स्वजीवनस्य अनुभवानां संविभागं कृतवन्तौ ।

तदवसरे सः निवृत्तः ज्येष्ठम् अपृच्छत् "भवान् तारुण्ये महान्तं व्यवहारं निरूढवान् । महान् अनुभवः अपि सम्पादितः । इदानीं पुत्रादयः तं व्यवहारं निर्वर्तयन्ति । इदानीं भवतः जीवनं कथम् अस्ति ? व्यवहारादिकं पुत्रादिभिः सम्यक् निरुह्यमाणम् अस्ति उत न इति आतङ्कः बाधते, उत निश्चिन्ततया अस्ति भवान् ?" इति। तदा सः ज्येष्ठः उक्तवान् "मया पुत्रेभ्यः यथायोग्यं शिक्षणं दत्तं, ते व्यवहारे दक्षाः कारिताः च । अतः अहम् इदानीं निश्चिन्तः अस्मि । पौत्रादिभिः सह क्रीडन् सन्तोषेण कालं यापयामि । वाणिज्यव्यवहारविषये कदापि न चिन्तयामि । ते मां मार्गदर्शनाय पृच्छेयुः इति अपेक्षाम् अपि न करोमि । लाभः, हानिः, समस्या इत्यादीनां विषये कदापि पुत्रान् न पृच्छामि। यदि कोऽपि क्लेशः स्यात् तर्हि पुत्राः कदाचित् मम मार्गदर्शनं याचन्ति । तदा अहं यथामति अनुभवाधारेण किञ्चित् वदामि । मया उक्तस्य अनुष्ठानं क्रियते उत न, अनुष्ठानं कथं प्रचलति इत्यादिषु विषयेषु अवधानं न ददामि एव । मम निर्देशस्य अनुगुणमेव ते व्यवहरेयुः इति अपेक्षामपि न करोमि अहम् । मम बोधनस्य अनन्तरम् अपि यदि ते प्रमादं कुर्युः तर्हि अपि अहं चिन्तां न करोमि । मार्गदर्शनादि-प्राप्त्यर्थं ते यदाकदाचिदपि मां प्रष्टुम् अर्हन्ति । पृष्टे सति कथनम्। अपृष्टे न विषादः । पृच्छेयुः इति अपेक्षा कदापि न । कथं प्रचलति इति स्वयं प्रश्नः अपि कदापि न" इति ।

एतत् श्रुत्वा सः निवृत्तः अवदत् - "भवतः जीवनदृष्टिः अत्युत्तमा अस्ति । निवृत्तेः अनन्तरं वार्धक्ये कथं व्यवहरणीयम् इत्येतत् सम्यक् ज्ञायते भवतः व्यवहारस्य दर्शनात् । पुत्राः प्रमादं कुर्युः इति भीतिः, मम अनुभवस्य उपयोगं कुर्युः इति अपेक्षा इत्यादयः वार्धके सहजाः । तादृशीं मानसिकताम् अवहतः भवतः जीवनं निश्चयेन अस्ति अनुकरणार्हम् । प्रायः असंमोहः नाम अयमेव इति मन्ये" इति ।