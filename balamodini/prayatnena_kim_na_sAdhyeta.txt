प्रयत्नेन किं न साध्येत ? - ● (सं) रामानुजः  - सम्भाषणसन्देशः: (जनवरी - २०२०)

सतारा-नगरे आसीत् देवरायः नाम महाधनिकः । तस्य गृहे रामः नाम बालकः सेवकत्वेन कार्यं करोति स्म । कदाचित् धनिकस्य हस्तक्षालनाय जलं यच्छतः रामस्य दृष्टिः धनिकस्य कर्णाभरणे पतिता । तस्मात् तेन दत्तं जलं धनिकस्य हस्ते न अपतत् । अतः क्रुद्धः धनिकः तम् अतर्जयत् । तदा बालकः रामः क्षमायाचनां कुर्वन् अवदत् - "क्षन्तव्यः अहं महोदय ! मम दृष्टिः मौक्तिकखचिते भवदीये कर्णाभरणे आसीत् इत्यतः अयं प्रमादः जातः..." इति । 

"रे मूर्ख ! मम कर्णाभरणे यानि मौक्तिकानि सन्ति तेषु एकैकस्यापि मूल्यं सहस्राधिकरूप्यकात्मकम् । एतादृशानि धर्तुम् अपि भाग्यम् आवश्यकम् । निर्धनस्य तव तानि द्रष्टुम् अपि योग्यता नास्ति !..." - धनिकः अवदत् ।  

"यदि नास्ति तर्हि सम्पादयिष्यामि" - बालकः रामः अवदत् । 

"रे मूर्खशिखामणे ! भिक्षुकः राजप्रासादवासस्वप्नं न पश्येत् । गच्छ । स्वकार्यं पश्य" इति उपहासपूर्वकम् अवदत् धनिकः ।  

तदा बालः रामः - "महोदय ! प्रयत्ने कृते किं न साध्येत ? अहम् अद्यैव इतः निर्गमिष्यामि । मौक्तिकखचितकर्णाभरणधारणं कृत्वा एव भवन्तं द्रक्ष्यामि" इति उक्त्वा ततः निर्गतवान् ।  
कष्टेन प्रयाणं कुर्वन् सः काशीं गतवान् । तत्र न वासाय व्यवस्था, न वा भोजनाय । तथापि रामः धैर्यच्युतिं न प्राप्तवान् । बहुधा प्रयत्नं कृत्वा सः कस्यचित् आचार्यस्य गृहे आश्रयं प्राप्तवान् । अध्ययने प्रवृत्तः सः कठिनपरिश्रमं कुर्वन् द्वादश वर्षाणि यावत् अधीत्य व्याकरणे, न्याये, वेदान्ते, अर्थशास्त्रे च प्रावीण्यं प्राप्तवान् । तस्य ख्यातिः सर्वत्र प्रसृता ।  

तदीयां विद्वत्तां दृष्ट्वा पूणानगरीयाः विद्वांसः महत् आश्चर्यं प्राप्तवन्तः । पेशवाराजः तम् उच्चपदे नियुक्तवान् । शासकीयम् उच्चपदं निर्वहन् रामः कदाचित् सतारा-नगरम् आगतवान् । वार्धक्यं प्राप्तवान् धनिकः देवरायः एव तं स्वागतीकृत्य सत्कृत्य पूर्वतनघटनां स्मरन् क्षमायाचनां कृतवान् । 

तदा रामशास्त्री - "महोदय ! किं क्षमायाचनेन ? यदि सा घटना न अघटिष्यत तर्हि अहम् अध्ययनाय प्रयासं न अकरिष्यम् । एताम् उन्नतस्थितिम् अपि न प्राप्स्यम् । मम अभ्युदयस्य कारणं भवान् एव । अतः मया एव भवते कृतज्ञता समर्पणीया" इति वदन् विनयेन पादौ स्पृष्ट्वा देवरायं नमस्कृतवान् । देवरायस्य नेत्राभ्याम् आनन्दाश्रूणि निर्गतानि ।  
