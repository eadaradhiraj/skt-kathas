रामसेवाचूडामणिः हनुमान् - सम्भाषणसन्देशः - नवम्बर् २००४ - श्रीरमणशर्मा पञ्चार्षेयः

भगवान् श्रीरामः रावणं निहत्य प्रत्यागत्य सिंहासने अभिषिक्तः । तदनु सीतालक्ष्मणभरतशत्रुघ्नाः तस्य समीपे विज्ञापनं कृतवन्तः – “भगवन् ! एतावत्पर्यन्तं हनुमान् एव भवतः सकलां सेवां करोति स्म । अस्माकं निमित्तं किमपि कार्यम् अवशिष्टं न भवति स्म । वयं सर्वे भवतः सेवाभाग्यात् वञ्चिताः । अतः अस्मभ्यं भवतः सेवाभाग्यं ददातु” इति ।

श्रीरामः मन्दं हसित्वा हनुमन्तं समीपम् आहूतवान् । सीतादिभिः निवेदितं तस्मै उक्त्वा तं पृष्टवान् – “किं भवतः एतत् सम्मतम् ?” इति ।

हनुमान् तु वस्तुतः नितरां दुःखितः अभवत्, स्वस्य सेवाभाग्यं नष्टं भवति इति मत्वा । किन्तु प्रभोः अभिप्रायः एव अनुसरणीयः खलु । अतः सः उक्तवान् – “प्रभो, भवान् यथा वदति तथैव भवतु” इति ।

तदा श्रीरामः सीतादीन् उक्तवान् – “हनुमतः सकाशात् सर्वा अपि सेवा अपह्रियते चेत् सः दुःखी भवति । अतः तथा न कुर्वन्तु । भवन्तः सर्वे मिलित्वा भवत्सु कस्य कस्य किं किं कार्यम् इति आवलीं लिखन्तु । तत्र किमपि कार्यम् अवशिष्टं भवति चेत् तत् हनुमान् करोतु” इति ।

सीतादयः तत् सानन्दम् अङ्गीकृतवन्तः । ते चिन्तितवन्तः – ‘वयम् एकमपि कार्यम् अपरित्यज्य लिखामः चेत् हनुमतः किमपि न अवशिष्टं भवति’ इति ।

ततः ते सम्भूय एकमपि कार्यं न परित्यक्तव्यम् इति सङ्कल्पेन अत्यन्तं जागरूकतया सर्वाणि कार्याणि स्वेषु एव विभज्य कार्यावलीं सज्जीकृतवन्तः । अन्ते च श्रीरामाय आवलीं समर्पितवन्तः । श्रीरामः ताम् आवलीं हनुमते दत्त्वा उक्तवान् – “वत्स ! आवल्याम् अनुक्तं कार्यं किमपि अवशिष्टमस्ति चेत् तत् भवतः एव भविष्यति” इति ।

हनुमान् आवलीं सुसूक्ष्मतया परिशीलितवान् । प्रातः आरभ्य रात्रिपर्यन्तं श्रीरामस्य यानि यानि कार्याणि स्वेन क्रियमाणानि आसन् तानि सर्वाणि सीतादिभिः अपहृतानि इति ज्ञात्वा सः अत्यन्तं विषण्णः अभवत् । किञ्चित्कालं यावत् सः विचारमग्नः अभवत् । अनुपदं तस्य मुखं प्रफुल्लं जातम् । आनन्देन सः नर्तनं कर्तुम् आरब्धवान् ।

सीतादयः गर्वभावेन हनुमन्तं पश्यन्तः आसन् । ‘अस्माभिः निश्शेषाणि कार्याणि अस्य सकाशात् अपहृतानि’ इति तेषां भावः आसीत् । परन्तु इदानीं तस्य आनन्दनर्तनं दृष्ट्वा तु ते सर्वे विस्मिताः अभवन् । तदा भगवान् श्रीरामः एव स्वयं पृष्टवान् – “वत्स ! किमिति भवान् नृत्यति ?” इति ।

हनुमान् उक्तवान् – “भगवन् ! एतैः महता प्रयत्नेन इयम् आवली सज्जीकृता सत्यम्, किन्तु एकं कार्यम् अत्र अलिखितम् अवशिष्टम् अस्ति...”

सीतादयः सर्वे परस्परं मुखं दृष्टवन्तः । तैः चिन्तितम् आसीत् यत् किमपि कार्यं न परित्यक्तं प्रमादादपि इति । स्वेषाम् अज्ञातं किं तत् कार्यं हनुमता लक्षितम् इति तेषां जिज्ञासा उत्पन्ना ।

तदा हनुमान् उक्तवान् – “भगवन् ! यदा जृम्भणं भवति, तदा दोषः जायते इति शास्त्रं वदति । तस्य दोषस्य परिहारः मुखस्य पुरस्तात् अङ्गुलेः स्फोटनम् । तदेतत् कार्यं भवता स्वयं कर्तुम् उचितं वा ? नैव खलु । सेवकेन मादृशेन खलु कर्तव्यं तत् ? तत् कार्यम् एतैः नैव लिखितम् अस्ति अस्यां दीर्घायामपि आवल्याम् । अपि च, अन्येषां भवतः सेवाकार्याणां निमित्तम् अन्यत्र अन्यत्र गन्तव्यं स्यात् । किन्तु जृम्भणं कदा मनुष्यस्य भवति इति न ज्ञायते किल ? अतः कदा जृम्भणं भवति इति समीपे एव प्रतीक्षमाणेन खलु सेवकेन भवितव्यम् ? तदपि तव मुखपद्मं वीक्षमाणेन एव । तदेतत् भाग्यम् अन्यासु सेवासु न लभ्यते किल ? तस्मात् मम महान् हर्षः यत् एतत् कार्यं मम भवतः एव कृपया लब्धम् इति” इति ।

श्रीरामः स्मितेन वदनेन सीतादीन् अपश्यत् । ते तु सर्वे हनुमतः भक्तेः माहात्म्यं ज्ञात्वा ‘वयं च एतादृशं महाभक्तम् अतिशेंतुं गर्वेण प्रयत्नं कृतवन्तः’ इति लज्जाम् अनुभूतवन्तः ।