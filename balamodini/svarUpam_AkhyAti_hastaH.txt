स्वरूपम् आख्याति हस्तः - सम्भाषणसन्देशः - डिसेम्बर् २०१६ - (सं०) जगदीशन्

गुजरातराज्ये सौराष्ट्रकच्छादिषु प्रदेशेषु क्षामः तदा तदा भवति। पूर्वं कदाचित् जगडूशाहनामा कश्चन दानशीलः आसीत्। सः क्षामकाले महता प्रमाणेन दानं करोति स्म। पशुपक्षिणां निमित्तम् आहारव्यवस्थां करोति स्म। जनानां निमित्तं सर्वत्र अन्नशालाः व्यवस्थापयति स्म च।

यदा क्षामस्थितिः विकटतां गता तदा जगडूशाहः दानशालाम् उद्घाट्य स्वयं दानं कर्तुम् उद्यतः अभवत्। जनाः प्रतिदिनं पङ्क्तौ स्थित्वा ततः दानं स्वीकृत्य गच्छन्ति स्म। एतस्मिन् एव काले तेन लक्षितं यत् समाजे प्रतिष्ठिताः अपि जनाः क्षामकारणतः महत् कष्टम् अनुभवन्ति, गौरवहानिभीति-कारणतः ते दानस्वीकाराय न आगच्छन्ति इति। अतः सः दानशालायाम् एकां जवनिकां व्यवस्थापितवान्। तस्याः पृष्ठतः स्थित्वा दानस्वीकर्तुः मुखम् अदृष्ट्वा दानं करोति स्म सः।

जवनिकायाः पृष्ठतः एव स्थित्वा दानस्वीकाराय प्रसारितं हस्तं परिशीलयति स्म सः। हस्तस्य कोमलतां परिशीलय एव सः अवगच्छति स्म - आगतस्य स्थितिः कीदृशी इति। तत्तस्य स्तरानुगुणं दानं करोति स्म सः।

कदाचित् तद्देशस्य राज्ञा वीसलदेवेन जगडूशाहस्य दानशीलतावार्ता श्रुता। तां परीक्षितुं सः स्वयं तदीयां दानशालां प्रति गतवान्, दानस्वीकाराय हस्तं प्रसारितवान् च। जगडूशाहः दर्शनमात्रेण एव ज्ञातवान् - एषः कस्य हस्तः स्यात् इति। अतः सः एकं रत्नाङ्गुलीयकं तस्मिन् हस्ते स्थापितवान्। राजा आश्चर्यम् अनुभवन् अपरं हस्तं प्रसारितवान्। जगडूशाहः तस्मिन् हस्ते वज्राङ्गुलीयकं स्थापितवान्। उभयमपि स्वीकृत्य राजा ततः प्रतिगतवान्।

अनन्तरदिने अधिकारिणं सम्प्रेष्य जगडूशाहं सगौरवं स्वस्य आस्थानं प्रति आनाय्य - "याचकस्य मुखम् अदृष्ट्वा एव तस्य आवश्यकताम् अवगत्य तदनुगुणं दानं करोति भवान् इति मया श्रुतम्। किमेतत् सत्यम् ? आगतस्य आर्थिकस्थितिं कथं जानाति भवान् ? किं भवता हस्तसामुद्रिकशास्त्रम् अधीतम् ?" इति।

"हस्तसामुद्रिकस्य अवलम्बनं नास्ति किमपि अत्र। मम पुरतः प्रसारितस्य हस्तस्य कोमलतावर्णादिकं दृष्ट्वा अहम् अवगच्छामि यत् आगतस्य स्थितिः का इति। तदनुगुणं दानं करोमि" इति विवृतवान् जगडूशाहः।

तदा राजा रत्नाङ्गुलीयकं वज्राङ्गुलीयकं च दर्शयित्वा अपृच्छत् - "एतदुभयं यस्मै दत्तं तस्य स्थितिः कीदृशी इति भवता कथम् ऊहितम् ?" इति।

"महाराज ! हस्तदर्शनमात्रेण एव मया अवगतं - भवान् एव उपस्थितः इति। अतः रत्न-वज्राङ्गुलीयकम् एव मया दत्तम्। यत् कार्यं मया क्रियते तदेव भवता अपि क्रियेत चेत् वरं स्यात् इति मत्वा मया तदुभयं दत्तम्" इति अवदत् जगडूशाहः।

एतस्य श्रवणात् राज्ञा स्वकर्तव्यम् अवगतम्। अनन्तरदिने एव सः देशे शताधिकाः अन्नशालाः उद्घाट्य सर्वत्र अन्नदानव्यवस्थां आरब्धवान्।