शैत्यकालस्य रात्रिः सा । कश्चन छात्रावासः । तत्र निर्धनाः केचन बालाः वसन्ति स्म । 
शैत्यनिवारणाय तेषां समीपे ऊर्णवस्त्रादिकं न भवति स्म । अतः छात्रावासस्य पुरतः 
अग्निं प्रज्वाल्य तस्य पार्श्वे उपविश्य पुस्तकानि पठन्ति स्म ते ।

अथ कदाचित् एवम् अग्निं परितः उपविश्य केचन छात्राः पठने मग्नाः आसन् । 
तदवसरे कश्चन पान्थः तान् उपसृत्य - ‘‘अहो महत् शैत्यम् ! किम् अहम् अत्र 
अग्निपार्श्वे उपवेष्टुम् अर्हेयम् ?’’ इति अपृच्छत् ।

छात्राः अवदन् - ‘‘अवश्यम् उपविश्यतां महोदय !’’ इति । पान्थः किञ्चित्कालं 
तत्र उपविश्य शैत्यनिवारणम् अनुभूय छात्रेभ्यः कृतज्ञतां समर्प्य ततः निर्गतवान् ।

कश्चन कालः अतीतः । अध्ययनरतस्य कस्यचित् छात्रस्य दृष्टिः तत्र पतिता, 
यत्र पान्थः उपविष्टः आसीत् । तत्र कश्चन ग्रन्थिः दृष्टः तेन । तस्य उन्नयनात् 
तेन ज्ञातं यत् ग्रन्थेः अन्तः प्रभूतं धनम् अस्ति इति ।

धनग्रन्थिप्राप्तिं ज्ञात्वा तस्य सहपाठिनः अवदन् - ‘‘अहोभाग्यम् अस्माकम् । 
अप्रयत्नेन प्रभूतं धनं प्राप्तम् अस्माभिः ।’’

किन्तु सः प्रथमः छात्रः अवदत् - ‘‘एतत् धनं तस्य पान्थस्य । एतस्य स्वीकारे 
नास्ति अस्माकम् अधिकारः’’ इति । ततः सः पुस्तकं प्रकोष्ठे संस्थाप्य धनग्रन्थिं 
गृहीत्वा तेन मार्गेण धावनम् आरब्धवान्, येन मार्गेण पान्थः गतः आसीत् ।

किञ्चित्कालं यावत् धावनस्य अनन्तरं तेन सः पान्थः दृष्टः । तस्मै धनग्रन्थिं 
समर्प्य सः छात्रः अवदत् - ‘‘महोदय ! अनवधानात् अग्निपार्श्वे एतं ग्रन्थिं 
परित्यज्य आगतं भवता । ग्रन्थौ समग्रं धनम् अस्ति किम् इति गणयित्वा 
परिशील्यताम्’’ इति ।

छात्रस्य निर्लोभतां निष्कपटतां च दृष्ट्वा सन्तुष्टः सः पान्थः छात्राय 
कानिचन रूप्यकाणि उपायनत्वेन दातुम् उद्यतः । किन्तु छात्रः तस्य स्वीकरणं 
निराकृतवान् । तदा पान्थः अवदत् - ‘‘अहं स्वसन्तोषेण एतत् उपायनीकरोमि । 
भवतः गुणानां पुरस्कारः अयम्’’ इति ।

तदा सः छात्रः अवदत् - ‘‘महोदय ! भवदीयं वस्तु मया भवते प्रत्यर्पितम् । 
एतत् मम कर्तव्यम् । कृतस्य कर्तव्यस्य निमित्तं प्रतिफलत्वेन कस्यापि वस्तुनः 
स्वीकारे नास्ति मम अधिकारः । भवान् माम् आशिषा अनुगृह्णातु । तावता अलम्’’ इति ।

छात्रस्य निःस्पृहतां दृष्ट्वा सन्तुष्टः सः पान्थः - ‘‘दीर्घायुष्मान् भव, 
सुखी च भव’’ इति आशिषा अनुगृहीतवान् ।

छात्रस्य निःस्पृहता - (सं) ललितकुमारः - सम्भाषणसन्देश: - मार्च् २०२०
