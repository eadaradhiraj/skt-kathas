श्रीरामस्य महिमा - रश्मित्रिवेदी - सम्भाषणसन्देशः - विजयदशमी - २००४

पितुः आज्ञया श्रीरामः वनवासाय गन्तुं सज्जः आसीत् । तदा सः चिन्तितवान् - ‘अधुना मया एतावद् दानं दीयते, येन अयोध्या-वासिनः जनाः यावत् अहं चतुर्दशवर्षावधिकं वनवासं समाप्य नागमिष्यामि तावत् धनस्य अभावं न अनुभवेयुः’ इति ।

अनन्तरं तेन तथैव दानं कृतम् । जनेभ्यः मुक्तहस्ततया प्रचुरधनवस्त्रादिकं दानरूपेण प्रदत्तम् । एकतस्तु अयोध्यावासिनः धनं प्राप्य प्रसन्नतायाः अनुभवम् अकुर्वन् । अपरतः अयोध्यायाः सिंहासनं त्यक्त्वा श्रीरामः पितुः आज्ञया सीता-लक्ष्मणाभ्यां सह वनं गच्छति इति श्रुत्वा ते नितरां दुःखिताः अपि आसन् ।

तस्मिन् समये अयोध्यायां त्रिजटः नाम कश्चन वृद्धः ब्राह्मणः सपरिवारं निवसति स्म । सः अतीव निर्धनः । यदा तस्य भार्या श्रीरामस्य दानविषये श्रुतवती तदा सा पतिं सानुरोधम् उक्तवती - ‘‘भवान् अपि श्रीरामं शरणं गच्छतु । ततः धनं याचतु । श्रीरामः अतीव दयालुः अस्ति । सः निश्चयेन धनं दास्यति । तेन वयं सुखेन जीवितुं शक्ष्यामः’’ इति ।

एतत् श्रुत्वा त्रिजटः शीघ्रमेव श्रीरामस्य समीपं गतवान् । तं धनं याचितवान् च ।

श्रीरामः किञ्चित् विहस्य तस्मै एकं दण्डं दत्तवान् । ततः उक्तवान् च - ‘‘भवान् एतं दण्डं बलात् क्षिपतु । इतः दण्डः यत्र पतिष्यति तावत्पर्यन्तायां भूम्यां स्थिताः सर्वाः अपि गावः भवदीयाः भविष्यन्ति’’ इति ।

वृद्धः ब्राह्मणः त्रिजटः शरीरेण कृशः आसीत् । सः चिन्तितवान् - ‘अहं तु दुर्बलः अस्मि । अतः मया क्षिप्तः दण्डः किञ्चिद्दूरे एव पतिष्यति । तेन मम अधिकः लाभः न भविष्यति । तथापि प्रयत्नं तु करिष्यामि’ इति ।

ततः क्षुब्धमनसा सः सकृत् श्रीरामं दृष्टवान् । श्रीरामः तस्य मनोभावं ज्ञात्वा किञ्चिद् स्मितं कृत्वा उक्तवान् - ‘‘कुतः विलम्बः ? शीघ्रमेव दण्डं क्षिपतु’’ इति ।

तदा तु त्रिजटः कथंकथमपि दण्डं क्षिप्तवान् । परम् इदं तु महद् आश्चर्यं यत् सः दण्डः सरयूनद्याः द्वितीयतटे न्यपतत् यत्र च बहवः गावः चरन्ति स्म । श्रीरामः तं ब्राह्मणं स्वसमीपम् आहूय प्रेम्णा उक्तवान् - ‘‘एतासां सर्वासां गवां स्वामी भवान् एव । एतत् गोरूपधनं भवान् स्वीकरोतु’’ इति ।

त्रिजटः अत्याश्चर्येण रामं दृष्टवान् । यतः सः सम्यक् जानाति यत् एतावद्दूरं दण्डक्षेपणं स्वेन तु सर्वथा न शक्यम् इति । अतः अत्र तु भगवतः श्रीरामस्य महिमा एव कारणम् इति निश्चित्य सः श्रीरामं भक्त्या नमस्कृतवान् । श्रीरामः अपि त्रिजटं दृष्ट्वा मन्दम् अहसत् ।