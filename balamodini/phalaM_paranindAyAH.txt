फलं परनिन्दायाः - सम्भाषणसन्देशः - डिसेम्बर् २००० - गङ्गाराम शर्मा

प्राचीनकाले काशीनगरे कश्चन धर्मात्मा महाराजः आसीत् ।  
सः अत्यन्तं प्रजावत्सलः ।  
न्यायेन राज्यं पालयति स्म ।  
कदाचित् महाराजः मृगयार्थम् अरण्यं गतवान् आसीत ।  
ततः प्रत्यागमनसमये सः आकाशात् अवतरन्तं कञ्चित् देवदूतं दृष्टवान् ।  
सः देवदूतः महाराजस्य समीपम् एव आगत्य उक्तवान् – «महाराज ! भवतः कृते स्वर्गलोके स्वर्णप्रासादः सज्जीकृतः अस्ति ।  
भवान् तत्र सुखेन वासं कर्तुम् अर्हति» इति ।  
झटिति सः अन्तर्हितः अभवत् ।  
महाराजः अत्यन्तं विस्मितः, सन्तुष्टश्च अभवत् ।  

पुनः कदाचित् महाराजः वार्तां श्रुतवान् यत् «कश्चन तपस्वी काशीम् आगतवान् अस्ति, उपवने निवसति च» इति ।  
महाराजः तस्य दर्शनार्थम् उपवनं गतवान् ।  
तपस्वी ध्यानमग्नः आसीत ।  
महाराजः स्वेन नीतानि भक्ष्यभोज्यादीनि तस्य पुरतः स्थापयित्वा उपविष्टवान् ।  
बहुकालः अतीतः ।  
तपस्वी नेत्रे न उद्घाटितवान् ।  
सः न ज्ञातवान् अपि यत् पुरतः महाराजः उपविष्टः अस्ति ।  
परं महाराजः चिन्तितवान् यत् «एषः तपस्वी मम अवमानं कृतवान्» इति ।  
क्रुद्धः सः पार्श्वे पतितम् अश्वस्य पुरीषं तपस्विनः शिरसि क्षिप्त्वा राजभवनम् आगतवान् ।  

कानिचन दिनानि अतीतानि ।  
एकदा रात्रौ सः एव देवदूतः पुनरपि महाराजस्य समीपम् आगत्य उक्तवान् – «महाराज ! स्वर्गलोके भवतः स्वर्णप्रासादः अश्वपुरीषैः पूर्णः अस्ति ।  
तत्र किञ्चिदपि स्थलं रिक्तं नास्ति» इति ।  
महाराजः तदा ज्ञातवान् यत् «तस्मिन् दिने अहं तपस्विनः शिरसि अश्वपुरीषं क्षिप्तवान्, यत् तस्य एव परिणामः एषः» इति ।  

अनन्तरं सः मन्त्रिणः पुरोहितान् च आहूय मन्त्रालोचनं कृतवान् ।  
पुरोहितः उक्तवान् – «महाराज ! बहवः जनाः भवन्तं विनाकारणं यथा निन्देयुः तथा करणीयम् ।  
तेन एषा समस्या परिहृता भविष्यति» इति ।  
महाराजः अङ्गीकृतवान् ।  
गुप्तचराणां द्वारा स्वस्य विषये एव अपप्रचारं कारितवान् ।  
सर्वेऽपि प्रजाजनाः महाराजस्य निन्दनं कृतवन्तः ।  
परन्तु एकः लोहकारः महाराजस्य निन्दनं न कृतवान् ।  

किञ्चिद्दिनान्तरं सः देवदूतः पुनः आगत्य महाराजम् उक्तवान् – «महाराज ! स्वर्गलोके भवतः स्वर्णप्रासादः इदानीं स्वच्छः जातः अस्ति ।  
यतः भवतः निन्दकाः सर्वमपि अश्वपुरीषं भक्षितवन्तः ।  
परं प्रासादस्य एकस्मिन् कोणे किञ्चिदिव पुरीषं शिष्टम् अस्ति ।  
यतः कश्चन लोहकारः भवतः निन्दां न कृतवान्» इति ।  

तत् श्रुत्वा महाराजः वेषपरिवर्तनं कृत्वा तस्य लोहकारस्य समीपं गतवान् ।  
नानाप्रकारैः तस्य द्वारा महाराजस्य निन्दनं कारयितुं प्रयत्नं कृतवान् ।  
परन्तु लोहकारः नम्रतापूर्वकम् उक्तवान् – «भोः महाशय ! अहं महाराजस्य निन्दां न करिष्यामि ।  
कस्यापि निन्दनं न करिष्यामि ।  
यतः परनिन्दकः सः यस्य निन्दां करोति तस्य पापानि भुङ्क्ते ।  
अहं कस्यापि पापं भोक्तुं न इच्छामि» इति ।  

महाराजः तस्य विचारं श्रुत्वा विस्मितः अभवत् ।  
सः ततः निराशया प्रत्यागतवान् ।  
परन्तु अनन्तरं सः बहु जागरुकतया राज्यं कृतवान् ।  
मरणानन्तरं सः स्वर्गं प्राप्तवान् ।
